Venerdì 1 Marzo
S. Felice III; S. Albino B.; B. Cristoforo da Milano

DAL LIBRO DELLA GÈNESI (Gen 37, 3-4.12-13a.17b-28)
Israele amava Giuseppe più di tutti i suoi figli, perché era il figlio avuto in vecchiaia, e gli aveva fatto una tunica con maniche lunghe. I suoi fratelli, vedendo che il loro padre amava lui più di tutti i suoi figli, lo odiavano e non riuscivano a parlargli amichevolmente. 
I suoi fratelli erano andati a pascolare il gregge del loro padre a Sichem. Israele disse a Giuseppe: «Sai che i tuoi fratelli sono al pascolo a Sichem? Vieni, ti voglio mandare da loro». Allora Giuseppe ripartì in cerca dei suoi fratelli e li trovò a Dotan. 
Essi lo videro da lontano e, prima che giungesse vicino a loro, complottarono contro di lui per farlo morire. Si dissero l’un l’altro: «Eccolo! È arrivato il signore dei sogni! Orsù, uccidiamolo e gettiamolo in una cisterna! Poi diremo: “Una bestia feroce l’ha divorato!”. Così vedremo che ne sarà dei suoi sogni!». Ma Ruben sentì e, volendo salvarlo dalle loro mani, disse: «Non togliamogli la vita». Poi disse loro: «Non spargete il sangue, gettatelo in questa cisterna che è nel deserto, ma non colpitelo con la vostra mano»: egli intendeva salvarlo dalle loro mani e ricondurlo a suo padre. 
Quando Giuseppe fu arrivato presso i suoi fratelli, essi lo spogliarono della sua tunica, quella tunica con le maniche lunghe che egli indossava, lo afferrarono e lo gettarono nella cisterna: era una cisterna vuota, senz’acqua. 
Poi sedettero per prendere cibo. Quand’ecco, alzando gli occhi, videro arrivare una carovana di Ismaeliti provenienti da Gàlaad, con i cammelli carichi di rèsina, balsamo e làudano, che andavano a portare in Egitto. Allora Giuda disse ai fratelli: «Che guadagno c’è a uccidere il nostro fratello e a coprire il suo sangue? Su, vendiamolo agli Ismaeliti e la nostra mano non sia contro di lui, perché è nostro fratello e nostra carne». I suoi fratelli gli diedero ascolto. 
Passarono alcuni mercanti madianiti; essi tirarono su ed estrassero Giuseppe dalla cisterna e per venti sicli d’argento vendettero Giuseppe agli Ismaeliti. Così Giuseppe fu condotto in Egitto. Parola di Dio.

I fratelli di Giuseppe erano invidiosi di lui perché era il prediletto del papà ormai anziano, Giacobbe. 
Il complesso di liquidazione porta a voler far fuori l’altro, si arriva addirittura a desiderare la sua morte! Non vi meravigliate, perché altro è provare i sentimenti, altro sono i nostri comportamenti. I sentimenti sono istintivi e vengono a galla senza che c’entri la volontà: non sono né buoni né cattivi. Se però dopo tu li scegli, diventano comportamenti, che possono essere positivi o negativi, secondo l’amore di Dio o contro l’amore di Dio. Ecco allora il peccato: quel sentimento negativo l’hai fatto diventare comportamento negativo, ti distacchi dal Signore, ci vuoi rimanere e lo scegli. Qual è allora la via? È Gesù la via, è lì che l’io umano riesce ad entrare nell’io divino e tutto si risolve in un equilibrio stupendo e meraviglioso. La vera guarigione allora è questa: «Abbiate in voi gli stessi sentimenti di Cristo Gesù» (Fil 2,5). Lo Spirito Santo ve li mette dentro a tutto spiano e questi sentimenti di Gesù compenetrano il vostro animo e hanno il potere di farvi uscire dalle leggi deterministiche del temperamento, non dico del carattere ma del temperamento, e di superarle e trasformarle rendendovi creature nuove. 

SALMO 104 (105)

Ricordiamo, Signore, le tue meraviglie.

Il Signore chiamò la carestia su quella terra,
togliendo il sostegno del pane.
Davanti a loro mandò un uomo,
Giuseppe, venduto come schiavo.		

Gli strinsero i piedi con ceppi,
il ferro gli serrò la gola,
finché non si avverò la sua parola
e l’oracolo del Signore ne provò l’innocenza.	

Il re mandò a scioglierlo,
il capo dei popoli lo fece liberare;
lo costituì signore del suo palazzo,
capo di tutti i suoi averi.	

Lode e onore a te, Signore Gesù.
Dio ha tanto amato il mondo da dare il Figlio unigenito;
chiunque crede in lui ha la vita eterna.
Lode e onore a te, Signore Gesù.

DAL VANGELO SECONDO MATTEO (Mt 21, 33-43.45-46)	
In quel tempo, Gesù disse ai capi dei sacerdoti e agli anziani del popolo: «Ascoltate un’altra parabola: c’era un uomo che possedeva un terreno e vi piantò una vigna. La circondò con una siepe, vi scavò una buca per il torchio e costruì una torre. La diede in affitto a dei contadini e se ne andò lontano. 
Quando arrivò il tempo di raccogliere i frutti, mandò i suoi servi dai contadini a ritirare il raccolto. Ma i contadini presero i servi e uno lo bastonarono, un altro lo uccisero, un altro lo lapidarono. Mandò di nuovo altri servi, più numerosi dei primi, ma li trattarono allo stesso modo. 
Da ultimo mandò loro il proprio figlio dicendo: “Avranno rispetto per mio figlio!”. Ma i contadini, visto il figlio, dissero tra loro: “Costui è l’erede. Su, uccidiamolo e avremo noi la sua eredità!”. Lo presero, lo cacciarono fuori dalla vigna e lo uccisero. 
Quando verrà dunque il padrone della vigna, che cosa farà a quei contadini?». Gli risposero: «Quei malvagi, li farà morire miseramente e darà in affitto la vigna ad altri contadini, che gli consegneranno i frutti a suo tempo». E Gesù disse loro: «Non avete mai letto nelle Scritture: “La pietra che i costruttori hanno scartato è diventata la pietra d’angolo; questo è stato fatto dal Signore ed è una meraviglia ai nostri occhi”? Perciò io vi dico: a voi sarà tolto il regno di Dio e sarà dato a un popolo che ne produca i frutti».
Udite queste parabole, i capi dei sacerdoti e i farisei capirono che parlava di loro. Cercavano di catturarlo, ma ebbero paura della folla, perché lo considerava un profeta. Parola del Signore.

Più che una parabola questa è un’allegoria: il padrone è il Signore, i vignaioli sono i giudei che non erano fedeli a Dio e i servi sono i suoi profeti e in ultimo il figlio di Dio. 
Ognuno di noi incontra i profeti che il Signore gli ha preparato. Per te, moglie, molte volte il tuo marito è il tuo profeta, quando ti chiede di amarlo, di sopportarlo, perché di voi due il Signore ha fatto un’unica cosa o meglio due persone in profonda comunione. Tuo marito è tuo profeta anche quando alle volte in forma positiva, alle volte in forma negativa, ti fa scoprire che magari lui è assente da te. Così pure per te marito, molte volte la tua moglie è profeta di Dio, perché ti fa capire magari che sei assente dai tuoi figli, oppure non la tratti più da moglie, c’è qualcosa che si è raffreddato. Molte volte chiudi la comunicazione, metti dei paletti attorno a te e dici: «Vietato entrare», proprio come quei vignaioli infedeli. Quante volte rifiuti chi ti è profeta lo escludi. In realtà fai fuori quel profeta che ti scoccia enormemente perché ti mette in crisi, ti disturba. Dio ci ama tanto che ci manda continuamente i suoi profeti. Tante volte noi aspettiamo quelli eclatanti, lontani, che non ci danno fastidio. È come se non ci fossero quei profeti lì perché ci commuovono, ma il profeta che è accanto a te, il tuo prossimo, invece ti chiede la conversione, altro che le storie!
Sabato 2 Marzo
S. Troadio; S. Angela della Croce; B. Carlo Bono

DAL LIBRO DEL PROFETA MICHÈA (Mi 7, 14-15.18-20)
Pasci il tuo popolo con la tua verga, il gregge della tua eredità, che sta solitario nella foresta tra fertili campagne; pascolino in Basan e in Gàlaad come nei tempi antichi. Come quando sei uscito dalla terra d’Egitto, mostraci cose prodigiose.
Quale dio è come te, che toglie l’iniquità e perdona il peccato al resto della sua eredità? Egli non serba per sempre la sua ira, ma si compiace di manifestare il suo amore. Egli tornerà ad avere pietà di noi, calpesterà le nostre colpe.
Tu getterai in fondo al mare tutti i nostri peccati.
Conserverai a Giacobbe la tua fedeltà, ad Abramo il tuo amore, come hai giurato ai nostri padri fin dai tempi antichi. Parola di Dio.

La misericordia vede sempre la bellezza che c’è nell’altro. Pensate a un vostro figlio, a come vi ha preso il cuore; a un certo momento nell’adolescenza comincia ad andare fuori strada, vi fa dannare. Tu lo rivedi quando era piccolo: ne hai contemplato la bellezza e la contemplazione di quella bellezza è rimasta impressa nel tuo cuore. È come una luce accesa dentro di te! Da affettuoso che era è diventato sgarbato, ti tratta male, ti risponde male. La tua attenzione si ferma più a quello che fa di male verso di te o invece sulla bellezza della tua creatura che si sta degradando? È prezioso per te perché l’hai contemplato. Allora il male che è subentrato smuove il cuore perché tu lo veda nella sua bellezza e lo vuoi salvare. Allo stesso modo Dio si compiace di usare misericordia perché il peccato non fa perdere la dignità essenziale all’uomo, il quale rimane sempre suo figlio! Lui guarda alla tua dignità, alla tua bellezza e ti vuole salvare. Il fatto che pecchi, che fai il male, non cancella la tua dignità, anzi lui la vede ancora più grande, più importante.

SALMO 102 (103)

Misericordioso e pietoso è il Signore.

Oppure:

Il Signore è buono e grande nell’amore.

Benedici il Signore, anima mia,
quanto è in me benedica il suo santo nome.
Benedici il Signore, anima mia,
non dimenticare tutti i suoi benefici.	

Egli perdona tutte le tue colpe,
guarisce tutte le tue infermità,
salva dalla fossa la tua vita,
ti circonda di bontà e misericordia.		

Non è in lite per sempre,
non rimane adirato in eterno.
Non ci tratta secondo i nostri peccati
e non ci ripaga secondo le nostre colpe.	

Perché quanto il cielo è alto sulla terra,
così la sua misericordia è potente su quelli che lo temono;
quanto dista l’oriente dall’occidente,
così egli allontana da noi le nostre colpe.			

Lode e onore a te, Signore Gesù.
Mi alzerò, andrò da mio padre e gli dirò:
Padre, ho peccato verso il Cielo e davanti a te.
Lode e onore a te, Signore Gesù.

DAL VANGELO SECONDO LUCA (Lc 15, 1-3.11-32)
In quel tempo, si avvicinavano a lui tutti i pubblicani e i peccatori per ascoltarlo. I farisei e gli scribi mormoravano dicendo: «Costui accoglie i peccatori e mangia con loro». Ed egli disse loro questa parabola: «Un uomo aveva due figli. Il più giovane dei due disse al padre: “Padre, dammi la parte di patrimonio che mi spetta”. Ed egli divise tra loro le sue sostanze. Pochi giorni dopo, il figlio più giovane, raccolte tutte le sue cose, partì per un paese lontano e là sperperò il suo patrimonio vivendo in modo dissoluto. Quando ebbe speso tutto, sopraggiunse in quel paese una grande carestia ed egli cominciò a trovarsi nel bisogno. Allora andò a mettersi al servizio di uno degli abitanti di quella regione, che lo mandò nei suoi campi a pascolare i porci. Avrebbe voluto saziarsi con le carrube di cui si nutrivano i porci; ma nessuno gli dava nulla. Allora ritornò in sé e disse: “Quanti salariati di mio padre hanno pane in abbondanza e io qui muoio di fame! Mi alzerò, andrò da mio padre e gli dirò: Padre, ho peccato verso il Cielo e davanti a te; non sono più degno di essere chiamato tuo figlio. Trattami come uno dei tuoi salariati”. Si alzò e tornò da suo padre.
Quando era ancora lontano, suo padre lo vide, ebbe compassione, gli corse incontro, gli si gettò al collo e lo baciò. Il figlio gli disse: “Padre, ho peccato verso il Cielo e davanti a te; non sono più degno di essere chiamato tuo figlio”. Ma il padre disse ai servi: “Presto, portate qui il vestito più bello e fateglielo indossare, mettetegli l’anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perché questo mio figlio era morto ed è tornato in vita, era perduto ed è stato ritrovato”. E cominciarono a far festa.
Il figlio maggiore si trovava nei campi. Al ritorno, quando fu vicino a casa, udì la musica e le danze; chiamò uno dei servi e gli domandò che cosa fosse tutto questo. Quello gli rispose: “Tuo fratello è qui e tuo padre ha fatto ammazzare il vitello grasso, perché lo ha riavuto sano e salvo”. Egli si indignò, e non voleva entrare. Suo padre allora uscì a supplicarlo. Ma egli rispose a suo padre: “Ecco, io ti servo da tanti anni e non ho mai disobbedito a un tuo comando, e tu non mi hai mai dato un capretto per far festa con i miei amici. Ma ora che è tornato questo tuo figlio, il quale ha divorato le tue sostanze con le prostitute, per lui hai ammazzato il vitello grasso”. Gli rispose il padre: “Figlio, tu sei sempre con me e tutto ciò che è mio è tuo; ma bisognava far festa e rallegrarsi, perché questo tuo fratello era morto ed è tornato in vita, era perduto ed è stato ritrovato”». Parola del Signore.

Il fratello maggiore non era tanto scosso dal fatto che il minore si era allontanato, si era perduto con le cattive compagnie, poi con le prostitute, ed era andato a finire con i porci, ma lui era solo arrabbiato perché gli aveva dissipato il patrimonio. Se l’è presa anche con il padre che ha dato tutto al figlio e gli ha permesso di andare via. Invece il padre ha tutta un’altra logica d’amore, la salvezza del figlio. Se non gli avesse dato quei soldi, il figlio minore sarebbe rimasto ugualmente un prostituto nel cuore e chissà per quanto tempo; sarebbe stata la sua rovina. Il padre, guardando l’amore infinito che ha per suo figlio, gli dice: «Mi strazi, però io soffrirò perché tu finalmente ti accorga del mio amore e ritorni». 
Col ritorno del figlio minore, il padre invita il fratello che è rimasto a casa, (ma non è stato mai nel cuore del padre, solo nella sua casa) a fare festa, ma è impossibile per lui fare festa per il ritorno dell’altro fratello perché si ferma sull’ingiustizia: «Non mi hai mai dato un capretto per fare festa». E il padre gli risponde: «Ma tu sei stato sempre con me! Il dono che ti ho fatto è che tu sei vissuto con me o meglio, io sono vissuto con te! Ma tu non hai accettato la mia vita con te, sei diventato estraneo». Il Padre fa grande festa perché ha reintegrato la famiglia, perché fin che mancava uno, mancava qualcosa di essenziale. Questa è la passione per il peccatore! 

DOMENICA 3 MARZO
Ss. Marino e Asterio
III Domenica di Quaresima

DAL LIBRO DELL’ÈSODO (Es 3, 1-8a.13-15)
In quei giorni, mentre Mosè stava pascolando il gregge di Ietro, suo suocero, sacerdote di Madian, condusse il bestiame oltre il deserto e arrivò al monte di Dio, l’Oreb. 
L’angelo del Signore gli apparve in una fiamma di fuoco dal mezzo di un roveto. Egli guardò ed ecco: il roveto ardeva per il fuoco, ma quel roveto non si consumava. 
Mosè pensò: «Voglio avvicinarmi a osservare questo grande spettacolo: perché il roveto non brucia?». Il Signore vide che si era avvicinato per guardare; Dio gridò a lui dal roveto: «Mosè, Mosè!». Rispose: «Eccomi!». Riprese: «Non avvicinarti oltre! Togliti i sandali dai piedi, perché il luogo sul quale tu stai è suolo santo!». E disse: «Io sono il Dio di tuo padre, il Dio di Abramo, il Dio di Isacco, il Dio di Giacobbe». Mosè allora si coprì il volto, perché aveva paura di guardare verso Dio.
Il Signore disse: «Ho osservato la miseria del mio popolo in Egitto e ho udito il suo grido a causa dei suoi sovrintendenti: conosco le sue sofferenze. Sono sceso per liberarlo dal potere dell’Egitto e per farlo salire da questa terra verso una terra bella e spaziosa, verso una terra dove scorrono latte e miele». 
Mosè disse a Dio: «Ecco, io vado dagli Israeliti e dico loro: “Il Dio dei vostri padri mi ha mandato a voi”. Mi diranno: “Qual è il suo nome?”. E io che cosa risponderò loro?». 
Dio disse a Mosè: «Io sono colui che sono!». E aggiunse: «Così dirai agli Israeliti: “Io-Sono mi ha mandato a voi”». Dio disse ancora a Mosè: «Dirai agli Israeliti: “Il Signore, Dio dei vostri padri, Dio di Abramo, Dio di Isacco, Dio di Giacobbe, mi ha mandato a voi”. Questo è il mio nome per sempre; questo è il titolo con cui sarò ricordato di generazione in generazione». Parola di Dio.

Mosè si avvicinò per vedere il roveto ardente, un cespuglio che brucia ma non si consuma, e il Signore gli gridò: «Togliti i sandali perché la terra su cui cammini è santa». Mosè capì che c’era la presenza di Dio e si velò gli occhi per timore di lui.
«Togliti i sandali» dice il Signore. Vuol dire che sei alla presenza di ciò che è eterno, che vale sempre. Prima di tutto di fronte a chi devi toglierti i sandali per capire l’infinità del dono? Di fronte a te stesso. Finché non avrai stima di te, non di te per te, ma di te perché dono di Dio, non ti sarà possibile rivelare questo dono agli altri e la tua sete di felicità sarà delusa poiché tu senti il bisogno di ridonare questo amore. Devi considerare le opere di Dio che sono state fatte dentro di te. Considera tutta la tua storia e ti accorgerai che c’è un disegno d’amore infinito. Noi siamo come un bambino che il papà tiene per mano; il bambino non capisce nulla di quello che c’è nel profondo del cuore del papà, però si fida di lui e il papà lo porta, passo dopo passo, verso la pienezza, fino a quando il bimbo capisce, comprende. La vita dell’uomo è sacra: togliti i sandali davanti a te stesso e considerati nella grandezza dell’amore di Dio. «Togliti i sandali, la terra su cui cammini è santa». Ogni persona che incontrate è terra santa di Dio. Togliti i sandali, cioè non metterti nell’atteggiamento di un padrone ma mettiti nell’atteggiamento di chi adora. Tutta la vita è un canto di gioia, di servizio, di amore. 

SALMO 102 (103)

Il Signore ha pietà del suo popolo.

Benedici il Signore, anima mia,
quanto è in me benedica il suo santo nome.
Benedici il Signore, anima mia,
non dimenticare tutti i suoi benefici.	

Egli perdona tutte le tue colpe,
guarisce tutte le tue infermità,
salva dalla fossa la tua vita,
ti circonda di bontà e misericordia.		

Il Signore compie cose giuste,
difende i diritti di tutti gli oppressi.
Ha fatto conoscere a Mosè le sue vie,
le sue opere ai figli d’Israele.		

Misericordioso e pietoso è il Signore,
lento all’ira e grande nell’amore.
Perché quanto il cielo è alto sulla terra,
così la sua misericordia è potente su quelli che lo temono. 	

DALLA PRIMA LETTERA DI SAN PAOLO APOSTOLO AI CORÌNZI (1Cor 10, 1-6.10-12)
Non voglio che ignoriate, fratelli, che i nostri padri furono tutti sotto la nube, tutti attraversarono il mare, tutti furono battezzati in rapporto a Mosè nella nube e nel mare, tutti mangiarono lo stesso cibo spirituale, tutti bevvero la stessa bevanda spirituale: bevevano infatti da una roccia spirituale che li accompagnava, e quella roccia era il Cristo. Ma la maggior parte di loro non fu gradita a Dio e perciò furono sterminati nel deserto.
Ciò avvenne come esempio per noi, perché non desiderassimo cose cattive, come essi le desiderarono.
Non mormorate, come mormorarono alcuni di loro, e caddero vittime dello sterminatore. Tutte queste cose però accaddero a loro come esempio, e sono state scritte per nostro ammonimento, di noi per i quali è arrivata la fine dei tempi. Quindi, chi crede di stare in piedi, guardi di non cadere. Parola di Dio.

Paolo ricorda tutti i prodigi compiuti da Dio per gli ebrei, tuttavia la maggior parte di loro sono stati abbattuti nel deserto. Perché? Per il loro orgoglio, per la loro presunzione e perché desideravano cose cattive; pur essendo nel popolo di Dio, il loro cuore era fuori da quel popolo. Paolo evoca il passaggio del mar Rosso e la nube prodigiosa che difendeva il popolo dagli egiziani. Per noi rappresentano il prodigio del Battesimo, per cui siamo passati dalla schiavitù del peccato alla libertà dei figli di Dio. Paolo richiama il prodigio della manna che per noi oggi è l’Eucaristia, cioè Cristo vivo che ci nutre della vita di Dio. La superbia, l’orgoglio, la presunzione di bastare a noi stessi, ci svuotano di Dio. Quanto è stupenda e felice la vita di chi vive in Cristo, con Cristo, per Cristo e lo segue con pienezza. 

Lode e onore a te, Signore Gesù!
Convertitevi, dice il Signore,
il regno dei cieli è vicino.
Lode e onore a te, Signore Gesù!

DAL VANGELO SECONDO LUCA (Lc 13, 1-9)
In quel tempo si presentarono alcuni a riferire a Gesù il fatto di quei Galilei, il cui sangue Pilato aveva fatto scorrere insieme a quello dei loro sacrifici. Prendendo la parola, Gesù disse loro: «Credete che quei Galilei fossero più peccatori di tutti i Galilei, per aver subito tale sorte? No, io vi dico, ma se non vi convertite, perirete tutti allo stesso modo. O quelle diciotto persone, sulle quali crollò la torre di Sìloe e le uccise, credete che fossero più colpevoli di tutti gli abitanti di Gerusalemme? No, io vi dico, ma se non vi convertite, perirete tutti allo stesso modo».
Diceva anche questa parabola: «Un tale aveva piantato un albero di fichi nella sua vigna e venne a cercarvi frutti, ma non ne trovò. Allora disse al vignaiolo: “Ecco, sono tre anni che vengo a cercare frutti su quest’albero, ma non ne trovo. Tàglialo dunque! Perché deve sfruttare il terreno?”. Ma quello gli rispose: “Padrone, lascialo ancora quest’anno, finché gli avrò zappato attorno e avrò messo il concime. Vedremo se porterà frutti per l’avvenire; se no, lo taglierai”».
Parola del Signore.

Era accaduto un fatto: la caduta della Torre di Siloe aveva ucciso 18 persone, ed immediatamente nel popolo aveva suscitato l’equazione «tanto castigo-tanta colpa». Il Signore dice: «Pensate che costoro fossero più colpevoli di tanti altri?». Il Signore intende dire che non si può ridurre la verità al nostro modo di ragionare, ma c’è qualcosa che va oltre, quindi dice: «Vi dovete convertire a Dio», ossia cambiare mentalità; dovete entrare nel mistero di Dio, addentrarvi dentro di lui. Poi porta l’esempio dell’albero di fico che non produceva frutti da tre anni. Che significato ha questa parabola? Il popolo ebraico non sta dando i frutti che dovrebbe dare secondo Dio e secondo l’Alleanza stabilita. C’è una sola possibilità: o si converte, o il Regno di Dio sarà dato ad altri. A noi può sembrare un atteggiamento duro da parte di Dio, invece è il massimo dell’espressione dell’amore, perché Dio non può tollerare che noi restiamo nel peccato senza intervenire, non lo accetta perché altrimenti non ci vorrebbe bene. Così pure non può accettare che noi ragioniamo alla moda degli uomini e non secondo Dio, perché ci vuole troppo bene. Lui vede totalmente e pienamente il nostro bene, e proprio perché ci ama ci toglie via dal nostro modo di ragionare, dai nostri comportamenti che non sono secondo lui. Egli ci precede, ci segue, siamo immersi in lui, ma egli non è un uomo: l’amore di Dio è serio, non passa sopra alle cose, ma non per castigarci, ma perché ci ama.

Lunedì 4 Marzo 
S. Casimiro; B. Umberto di Savoia

DAL SECONDO LIBRO DEI RE (2Re 5, 1-15a)
In quei giorni Naamàn, comandante dell’esercito del re di Aram, era un personaggio autorevole presso il suo signore e stimato, perché per suo mezzo il Signore aveva concesso la salvezza agli Aramèi. Ma quest’uomo prode era lebbroso. Ora bande aramèe avevano condotto via prigioniera dalla terra d’Israele una ragazza, che era finita al servizio della moglie di Naamàn. Lei disse alla padrona: «Oh, se il mio signore potesse presentarsi al profeta che è a Samarìa, certo lo libererebbe dalla sua lebbra». Naamàn andò a riferire al suo signore: «La ragazza che proviene dalla terra d’Israele ha detto così e così». Il re di Aram gli disse: «Va’ pure, io stesso invierò una lettera al re d’Israele». Partì dunque, prendendo con sé dieci talenti d’argento, seimila sicli d’oro e dieci mute di abiti. Portò la lettera al re d’Israele, nella quale si diceva: «Orbene, insieme con questa lettera ho mandato da te Naamàn, mio ministro, perché tu lo liberi dalla sua lebbra». Letta la lettera, il re d’Israele si stracciò le vesti dicendo: «Sono forse Dio per dare la morte o la vita, perché costui mi ordini di liberare un uomo dalla sua lebbra? Riconoscete e vedete che egli evidentemente cerca pretesti contro di me».
Quando Elisèo, uomo di Dio, seppe che il re d’Israele si era stracciate le vesti, mandò a dire al re: «Perché ti sei stracciato le vesti? Quell’uomo venga da me e saprà che c’è un profeta in Israele». Naamàn arrivò con i suoi cavalli e con il suo carro e si fermò alla porta della casa di Elisèo. Elisèo gli mandò un messaggero per dirgli: «Va’, bàgnati sette volte nel Giordano: il tuo corpo ti ritornerà sano e sarai purificato». 
Naamàn si sdegnò e se ne andò dicendo: «Ecco, io pensavo: “Certo, verrà fuori e, stando in piedi, invocherà il nome del Signore, suo Dio, agiterà la sua mano verso la parte malata e toglierà la lebbra”. Forse l’Abanà e il Parpar, fiumi di Damàsco, non sono migliori di tutte le acque d’Israele? Non potrei bagnarmi in quelli per purificarmi?». Si voltò e se ne partì adirato. 
Gli si avvicinarono i suoi servi e gli dissero: «Padre mio, se il profeta ti avesse ordinato una gran cosa, non l’avresti forse eseguita? Tanto più ora che ti ha detto: “Bàgnati e sarai purificato”». Egli allora scese e si immerse nel Giordano sette volte, secondo la parola dell’uomo di Dio, e il suo corpo ridivenne come il corpo di un ragazzo; egli era purificato.
Tornò con tutto il seguito dall’uomo di Dio; entrò e stette davanti a lui dicendo: «Ecco, ora so che non c’è Dio su tutta la terra se non in Israele». Parola di Dio.

Naaman era stimato un uomo valoroso. Eliseo era un uomo di Dio, come lo era il suo maestro, il profeta Elia. Naaman era abituato a vedere la gente prostrarsi davanti a lui. Arrivato da Eliseo si aspettava che questo uomo lo ricevesse con tutti gli onori che gli uomini attribuiscono a persone di rango pari al suo. Eliseo non esce neanche sulla soglia di casa; gli manda un servo a dirgli: «Vatti a bagnare sette volte nel Giordano». Naaman va su tutte le furie, è proprio sdegnato: «Non solo questo uomo mi disprezza ma addirittura mi manda a bagnarmi in un fiumiciattolo, il Giordano. Che cos’è questo fiumiciattolo di fronte ai nostri fiumi?». Si sente trattato come una pezza da piedi e decide di tornare a casa. Ma i suoi servi, trattati dagli uomini come pezze da piedi e non abituati ad essere accecati dall’orgoglio, lo fanno rinsavire, lo tolgono dal dominio dell’orgoglio che lo accecava. Accetta di fare quanto l’uomo di Dio gli dice di fare. E guarisce. Naaman capisce che il Dio di Eliseo è il vero Dio e si converte a lui.

SALMI 41 – 42 (42 – 43)

L’anima mia ha sete di Dio, del Dio vivente.

Come la cerva anèla
ai corsi d’acqua,
così l’anima mia anèla
a te, o Dio.			

L’anima mia ha sete di Dio,
del Dio vivente:
quando verrò e vedrò
il volto di Dio?		

Manda la tua luce e la tua verità:
siano esse a guidarmi,
mi conducano alla tua santa montagna,
alla tua dimora.		

Verrò all’altare di Dio,
a Dio, mia gioiosa esultanza.
A te canterò sulla cetra,
Dio, Dio mio. 		

Gloria e lode a te, o Cristo!
Io spero, Signore;
attendo la sua parola.
Con il Signore è la misericordia
e grande è con lui la redenzione.
Gloria e lode a te, o Cristo!

DAL VANGELO SECONDO LUCA (Lc 4, 24-30)	
In quel tempo, Gesù [cominciò a dire nella sinagoga a Nàzaret:] «In verità io vi dico: nessun profeta è bene accetto nella sua patria. Anzi, in verità io vi dico: c’erano molte vedove in Israele al tempo di Elìa, quando il cielo fu chiuso per tre anni e sei mesi e ci fu una grande carestia in tutto il paese; ma a nessuna di esse fu mandato Elìa, se non a una vedova a Sarèpta di Sidóne. C’erano molti lebbrosi in Israele al tempo del profeta Elisèo; ma nessuno di loro fu purificato, se non Naamàn, il Siro».
All’udire queste cose, tutti nella sinagoga si riempirono di sdegno. Si alzarono e lo cacciarono fuori della città e lo condussero fin sul ciglio del monte, sul quale era costruita la loro città, per gettarlo giù. Ma egli, passando in mezzo a loro, si mise in cammino. Parola del Signore.

Gesù non vuole passare per mago. Egli è il Figlio di Dio venuto a creare un rapporto tra l’uomo e Dio. E perciò chiede un inizio di dialogo. Allora il miracolo conferma la sua divinità. Ma se c’è la chiusura totale il miracolo non serve.
Gesù fa un confronto: richiama la carestia quando Elia “moltiplico” la farina, e l’olio nell’orcio della vedova; richiama anche la guarigione di Naaman operata da Eliseo. Miracoli accordati a pagani perché disponibili al riconoscimento di Dio. Nazareth è edificata sul fianco di una collina rocciosa; con dirupi scoscesi. I nazaretani vogliono uccidere Gesù. Ma lui passa in mezzo a loro e comincia a vivere il suo esilio ed essere senza tetto.
Martedì 5 Marzo
S. Teofilo; S. Adriano di Cesarea; S. Virgilio

DAL LIBRO DEL PROFETA DANIELE (Dn 3, 25.34-43)
In quei giorni, Azarìa si alzò e fece questa preghiera in mezzo al fuoco e aprendo la bocca disse:«Non ci abbandonare fino in fondo, per amore del tuo nome, non infrangere la tua alleanza; non ritirare da noi la tua misericordia, per amore di Abramo, tuo amico, di Isacco, tuo servo, di Israele, tuo santo, ai quali hai parlato, promettendo di moltiplicare la loro stirpe come le stelle del cielo, come la sabbia sulla spiaggia del mare.
Ora invece, Signore, noi siamo diventati più piccoli di qualunque altra nazione, oggi siamo umiliati per tutta la terra a causa dei nostri peccati.
Ora non abbiamo più né principe né profeta né capo né olocàusto né sacrificio né oblazione né incenso né luogo per presentarti le primizie e trovare misericordia.
Potessimo essere accolti con il cuore contrito e con lo spirito umiliato, come olocàusti di montoni e di tori, come migliaia di grassi agnelli.
Tale sia oggi il nostro sacrificio davanti a te e ti sia gradito, perché non c’è delusione per coloro che confidano in te.
Ora ti seguiamo con tutto il cuore, ti temiamo e cerchiamo il tuo volto, non coprirci di vergogna. Fa’ con noi secondo la tua clemenza, secondo la tua grande misericordia. Salvaci con i tuoi prodigi, da’ gloria al tuo nome, Signore».
Parola di Dio.

Il re Nabucodonosor aveva fatto erigere una statua d’oro rappresentante lui stesso. Chiunque non si fosse prostrato davanti in adorazione, veniva gettato in una fornace di fuoco ardente. Daniele, Anania, Misaele e Azaria, ebrei che avevano incarichi importanti nella provincia di Babilonia, si rifiutarono di adorare la statua. Furono denunciati al re, il quale dopo avere sentito dalla loro bocca il rifiuto netto e deciso, ordinò che fossero gettati nella fornace ardente. Ma essi furono preservati dal fuoco. Azaria mentre era nel fuoco elevò al Signore questa preghiera, dove riconosce che tutto il popolo ha peccato. Mettendo se stessi al posto di Dio, avendo seguito le proprie vie invece delle vie di Dio, sono finiti nella distruzione di sé stessi come individui e come popolo. 
Quando nel tuo cuore senti il desiderio di liberarti dal peccato che è in te, non resistere al Signore che ti chiama a “cambiare”, a “scegliere”, a “decidere”. Non perdere la coincidenza con lui che viene. Va a confessare i tuoi peccati e a piangere con il Signore che ti aspetta. Frantuma il tuo orgoglio. Anche se non senti questo desiderio scegli lucidamente e volutamente di confessarti quando sei nel peccato che conduce alla morte. Fa’ il dono al Signore di mantenere pulito il tuo cuore. 

SALMO 24 (25)

Ricòrdati, Signore, della tua misericordia. 

Fammi conoscere, Signore, le tue vie,
insegnami i tuoi sentieri.
Guidami nella tua fedeltà e istruiscimi,
perché sei tu il Dio della mia salvezza.	

Ricòrdati, Signore, della tua misericordia
e del tuo amore, che è da sempre.
Ricòrdati di me nella tua misericordia,
per la tua bontà, Signore.	

Buono e retto è il Signore,
indica ai peccatori la via giusta;
guida i poveri secondo giustizia,
insegna ai poveri la sua via.		

Gloria e lode a te, o Cristo!
Ritornate a me con tutto il cuore, dice il Signore,
perché sono misericordioso e pietoso.
Gloria e lode a te, o Cristo!

DAL VANGELO SECONDO MATTEO (Mt 18, 21-35)	
In quel tempo, Pietro si avvicinò a Gesù e gli disse: «Signore, se il mio fratello commette colpe contro di me, quante volte dovrò perdonargli? Fino a sette volte?». E Gesù gli rispose: «Non ti dico fino a sette volte, ma fino a settanta volte sette.
Per questo, il regno dei cieli è simile a un re che volle regolare i conti con i suoi servi. Aveva cominciato a regolare i conti, quando gli fu presentato un tale che gli doveva diecimila talenti. Poiché costui non era in grado di restituire, il padrone ordinò che fosse venduto lui con la moglie, i figli e quanto possedeva, e così saldasse il debito. Allora il servo, prostrato a terra, lo supplicava dicendo: “Abbi pazienza con me e ti restituirò ogni cosa”. Il padrone ebbe compassione di quel servo, lo lasciò andare e gli condonò il debito. Appena uscito, quel servo trovò uno dei suoi compagni, che gli doveva cento denari. Lo prese per il collo e lo soffocava, dicendo: “Restituisci quello che devi!”. Il suo compagno, prostrato a terra, lo pregava dicendo: “Abbi pazienza con me e ti restituirò”. Ma egli non volle, andò e lo fece gettare in prigione, fino a che non avesse pagato il debito.
Visto quello che accadeva, i suoi compagni furono molto dispiaciuti e andarono a riferire al loro padrone tutto l’accaduto. Allora il padrone fece chiamare quell’uomo e gli disse: “Servo malvagio, io ti ho condonato tutto quel debito perché tu mi hai pregato. Non dovevi anche tu aver pietà del tuo compagno, così come io ho avuto pietà di te?”. Sdegnato, il padrone lo diede in mano agli aguzzini, finché non avesse restituito tutto il dovuto. 
Così anche il Padre mio celeste farà con voi se non perdonerete di cuore, ciascuno al proprio fratello». Parola del Signore.

Pietro nel Vangelo chiede a Gesù quante volte si deve perdonare al fratello. I rabbini dicevano che Dio perdonava fino a tre volte; altre scuole dicevano che alla moglie si poteva perdonare una volta sola, mentre ai figli cinque volte. Quindi Pietro, basandosi sul detto che Dio perdonava tre volte, chiede se si dovesse perdonare sette volte, un buon numero! Ma il Signore gli risponde: «Settanta volte sette dovrai perdonare al fratello». Gesù vuol dire innumerevoli volte, un numero di volte che non si può contare, quindi sempre! Però Pietro, che voleva molto bene a Gesù, era un po’ cocciuto e il Signore, che lo conosceva bene, gli fa un racconto. Il padrone è il simbolo di Dio. Ogni peccato che noi facciamo contro Dio è sempre un qualcosa di infinitamente più grande dell’offesa che un altro possa fare a noi, quindi noi dobbiamo perdonare come perdona Dio. La misura del perdono è la misura di Dio: dobbiamo perdonare come il Signore perdona noi. Se tu vai dal Signore e gli dici: «Perdonami Signore, l’ho fatta grossa!» e poi non sei capace di perdonare colui che ha offeso te, il Signore ti dice: «No, non ti perdono perché io vi amo tutti e due nello stesso modo, e se tu sei mio figlio devi perdonare come io perdono». 

Mercoledì 6 Marzo
S. Vittorino; S. Coletta Boylet; B. Leonida F.

DAL LIBRO DEL DEUTERONÒMIO (Dt 4, 1.5-9)
Mosè parlò al popolo e disse: «Ora, Israele, ascolta le leggi e le norme che io vi insegno, affinché le mettiate in pratica, perché viviate ed entriate in possesso della terra che il Signore, Dio dei vostri padri, sta per darvi. 
Vedete, io vi ho insegnato leggi e norme come il Signore, mio Dio, mi ha ordinato, perché le mettiate in pratica nella terra in cui state per entrare per prenderne possesso. Le osserverete dunque, e le metterete in pratica, perché quella sarà la vostra saggezza e la vostra intelligenza agli occhi dei popoli, i quali, udendo parlare di tutte queste leggi, diranno: “Questa grande nazione è il solo popolo saggio e intelligente”. Infatti quale grande nazione ha gli dèi così vicini a sé, come il Signore, nostro Dio, è vicino a noi ogni volta che lo invochiamo? E quale grande nazione ha leggi e norme giuste come è tutta questa legislazione che io oggi vi do?
Ma bada a te e guàrdati bene dal dimenticare le cose che i tuoi occhi hanno visto, non ti sfuggano dal cuore per tutto il tempo della tua vita: le insegnerai anche ai tuoi figli e ai figli dei tuoi figli». Parola di Dio.

Oggi questa legge, con i suoi 613 precetti, è superata. Il Figlio di Dio, diventato uomo, ci ha rivelato il cammino che ogni uomo deve compiere per essere non solo vicino al suo Dio, ma dentro il suo Dio: «Rimanete nel mio amore!» (Gv 15,9). Se rimaniamo immersi nel suo amore non avremo nessun altro Dio. Se rimaniamo nel suo amore, come potremo mai bestemmiarlo? Se rimaniamo nel suo amore staremo con lui il giorno consacrato a lui. Se ameremo lui, onoreremo sempre nostro padre e nostra madre, non faremo del male a nessuno, tanto meno uccideremo. Se viviamo nell’amore di Gesù rispetteremo sempre la moglie e il marito, non ruberemo, non desidereremo la donna d’altri e la roba degli altri.
Tutta questa legge del Deuteronomio è superata da un solo comando: amerai il Signore Dio con tutto il tuo cuore, con tutta l’anima, con tutte le tue forze, con tutto te stesso, e amerai il prossimo tuo come te stesso.

SALMO 147

Celebra il Signore, Gerusalemme.

Celebra il Signore, Gerusalemme,
loda il tuo Dio, Sion,
perché ha rinforzato le sbarre delle tue porte,
in mezzo a te ha benedetto i tuoi figli.	

Manda sulla terra il suo messaggio:
la sua parola corre veloce.
Fa scendere la neve come lana,
come polvere sparge la brina.		

Annuncia a Giacobbe la sua parola,
i suoi decreti e i suoi giudizi a Israele.
Così non ha fatto con nessun’altra nazione,
non ha fatto conoscere loro i suoi giudizi.		

Gloria e lode a te, o Cristo!
Le tue parole, Signore, sono spirito e vita;
tu hai parole di vita eterna.
Gloria e lode a te, o Cristo!

DAL VANGELO SECONDO MATTEO (Mt 5, 17-19)	
In quel tempo, Gesù disse ai suoi discepoli: «Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento. In verità io vi dico: finché non siano passati il cielo e la terra, non passerà un solo iota o un solo trattino della Legge, senza che tutto sia avvenuto. 
Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli». Parola del Signore.

Che cosa è la legge? Quale è lo scopo della legge? Condurre l’uomo ad amare Dio con tutto il cuore, con tutta l’anima e con tutte le forze (Dt 6,5). Gesù non cancella la Legge, ma la perfeziona, le dà una forma nuova e definitiva, la porta alla pienezza. Le dà quello che manca e toglie ciò che era imperfetto, dando la perfezione della giustizia. Per esempio al più grande comandamento unisce l’amore al prossimo: amerai il prossimo tuo come te stesso. Da questi due comandamenti dipende tutta la legge e i profeti, cioè chi non ama il suo prossimo non può amare Dio. Così la nuova giustizia supera l’antico. Ma tante volte si è nell’Antico Testamento, per questo motivo la Chiesa si ferma. 

Giovedì 7 Marzo
Ss. Perpetua e Felicita; S. Teresa M. Redi

Nel 203 Perpetua, ricca e nobile, e Felicita, la sua schiava, pur dovendo lasciare entrambe un figlio neonato, accettarono il martirio per il loro professarsi cristiane. Agli schiamazzi della folla dell’anfiteatro che guardava il loro martirio, Perpetua contrappose un inno di lode al Signore. 

DAL LIBRO DEL PROFETA GEREMÌA (Ger 7, 23-28)
Così dice il Signore: «Questo ordinai loro: “Ascoltate la mia voce, e io sarò il vostro Dio e voi sarete il mio popolo; camminate sempre sulla strada che vi prescriverò, perché siate felici”. Ma essi non ascoltarono né prestarono orecchio alla mia parola; anzi, procedettero ostinatamente secondo il loro cuore malvagio e, invece di rivolgersi verso di me, mi hanno voltato le spalle. 
Da quando i vostri padri sono usciti dall’Egitto fino ad oggi, io vi ho inviato con assidua premura tutti i miei servi, i profeti; ma non mi hanno ascoltato né prestato orecchio, anzi hanno reso dura la loro cervìce, divenendo peggiori dei loro padri. 
Dirai loro tutte queste cose, ma non ti ascolteranno; li chiamerai, ma non ti risponderanno. Allora dirai loro: Questa è la nazione che non ascolta la voce del Signore, suo Dio, né accetta la correzione. La fedeltà è sparita, è stata bandita dalla loro bocca». Parola di Dio.

«Camminate sempre sulla strada che vi prescriverò e sarete felici». Tutti i comandi di Dio sono comandi di un Padre che vuole solo la gioia dei suoi figli. È tanto forte il desiderio di Dio che i figli siano felici, che manda suo Figlio a fare nuove tutte le cose, portando la felicità stessa di Dio per impiantarla nel cuore degli uomini. Dio è felicità assoluta perché è amore assoluto. Questo amore viene partecipato a ogni uomo nel Battesimo, perché lo Spirito Santo diffonde questo amore divino in ogni uomo. Ma all’uomo rimane la capacità di scegliere questo amore o di contristarlo, soffocarlo, spegnerlo. Questo è il fuoco che Gesù è venuto ad accendere su questa terra perché sia ardente. Abbiamo bisogno di profeti dell’amore. 

SALMO 94 (95)

Ascoltate oggi la voce del Signore: non indurite il vostro cuore.

Venite, cantiamo al Signore,
acclamiamo la roccia della nostra salvezza.
Accostiamoci a lui per rendergli grazie,
a lui acclamiamo con canti di gioia.		

Entrate: prostràti, adoriamo,
in ginocchio davanti al Signore che ci ha fatti.
È lui il nostro Dio
e noi il popolo del suo pascolo,
il gregge che egli conduce.	

Se ascoltaste oggi la sua voce!
«Non indurite il cuore come a Merìba,
come nel giorno di Massa nel deserto,
dove mi tentarono i vostri padri:
mi misero alla prova
pur avendo visto le mie opere».		

Gloria e lode a te, o Cristo!
Ritornate a me con tutto il cuore, dice il Signore,
perché sono misericordioso e pietoso.
Gloria e lode a te, o Cristo!

DAL VANGELO SECONDO LUCA (Lc 11, 14-23)
In quel tempo, Gesù stava scacciando un demonio che era muto. Uscito il demonio, il muto cominciò a parlare e le folle furono prese da stupore. Ma alcuni dissero: «È per mezzo di Beelzebùl, capo dei demòni, che egli scaccia i demòni». Altri poi, per metterlo alla prova, gli domandavano un segno dal cielo. 
Egli, conoscendo le loro intenzioni, disse: «Ogni regno diviso in se stesso va in rovina e una casa cade sull’altra. Ora, se anche satana è diviso in se stesso, come potrà stare in piedi il suo regno? Voi dite che io scaccio i demòni per mezzo di Beelzebùl. Ma se io scaccio i demòni per mezzo di Beelzebùl, i vostri figli per mezzo di chi li scacciano? Per questo saranno loro i vostri giudici. Se invece io scaccio i demòni con il dito di Dio, allora è giunto a voi il regno di Dio.
Quando un uomo forte, bene armato, fa la guardia al suo palazzo, ciò che possiede è al sicuro. Ma se arriva uno più forte di lui e lo vince, gli strappa via le armi nelle quali confidava e ne spartisce il bottino. 
Chi non è con me è contro di me, e chi non raccoglie con me, disperde».
Parola del Signore.

Gli scribi, i farisei vedono che Gesù compie dei segni, per cui fa pensare che realmente Dio è presente dentro di lui al punto tale che scaccia via i demoni. Così come se uno entra dentro la casa di un forte bisogna che lo imprigioni per poterlo depredare, se entra dentro Gesù la casa del forte, che è Satana, vuol dire che è più forte di lui. Gli scribi hanno paura e allora trovano la via per poterlo dire al popolo presso i quali hanno una certa autorevolezza e dicono: «Gesù scaccia i demoni per potere di Beelzebul». Il Signore allora sembra dire: «Non c’è salvezza per voi», e fa uno sforzo di farli ragionare, e dice loro: «Scusate, se Satana è contro se stesso, il suo regno dove va? Satana tenta l’uomo per odio contro Dio e cerca di strappare l’uomo dal male, ma come può allora Satana farsi scacciare da me, quando io cerco di portar via da Satana le anime e portarle al Padre?». È Dio il nostro salvatore, non c’è niente da fare! 

Venerdì 8 Marzo
S. Giovanni di Dio; S. Ponzio; S. Provino

DAL LIBRO DEL PROFETA OSÈA (Os 14, 2-10)
Così dice il Signore: «Torna, Israele, al Signore, tuo Dio, poiché hai inciampato nella tua iniquità.
Preparate le parole da dire e tornate al Signore; ditegli: “Togli ogni iniquità, accetta ciò che è bene: non offerta di tori immolati, ma la lode delle nostre labbra.
Assur non ci salverà, non cavalcheremo più su cavalli, né chiameremo più “dio nostro” l’opera delle nostre mani, perché presso di te l’orfano trova misericordia”.
Io li guarirò dalla loro infedeltà, li amerò profondamente, poiché la mia ira si è allontanata da loro.
Sarò come rugiada per Israele; fiorirà come un giglio e metterà radici come un albero del Libano, si spanderanno i suoi germogli e avrà la bellezza dell’olivo e la fragranza del Libano.
Ritorneranno a sedersi alla mia ombra, faranno rivivere il grano, fioriranno come le vigne, saranno famosi come il vino del Libano.
Che ho ancora in comune con gli ìdoli, o Èfraim? Io l’esaudisco e veglio su di lui; io sono come un cipresso sempre verde, il tuo frutto è opera mia.
Chi è saggio comprenda queste cose, chi ha intelligenza le comprenda; poiché rette sono le vie del Signore, i giusti camminano in esse, mentre i malvagi v’inciampano». Parola di Dio.

«Jahvè ama il suo popolo». Questa certezza è il fondamento della speranza del popolo di Dio. Il profeta ha il desiderio struggente che il popolo ritorni a Dio e garantisce che una volta ritornato a Dio, il perdono dei peccati è rassicurato. 
Gesù chiede a te che ritorni a lui, che ti converta a lui. È venuto per questo: per togliere l’abominio del peccato e riportare i figli di Dio in seno al padre. Questa conversione avviene perché ti accorgi dell’amore di Cristo, di cui tu sei oggetto. Per farcelo capire si è paragonato a un padre che aspetta sempre suo figlio, che lo aspetta finché il figlio tocca il fondo e grida: «Ritornerò da mio padre». L’essenza della confessione è che sia un ritorno vero, quindi conversione, rottura dal peccato, volontà di riparare il male che ho fatto al mio Signore, a me, ai miei fratelli. Quello è il segno preciso: la volontà di riparare. 
È necessario che noi facciamo della confessione una conversione, non perché ci fanno schifo i nostri peccati, non perché temiamo i castighi di Dio, ma perché tu, o Signore, mi ami, mi hai amato e hai dato te stesso in sacrificio per me e ho scelto di tornare a te. Non rompo con il peccato e vengo a te, ma vengo a te e quindi rompo con il peccato. 

SALMO 80 (81)

Io sono il Signore, tuo Dio: ascolta la mia voce.

Oppure:	

Signore, tu hai parole di vita eterna.

Un linguaggio mai inteso io sento:
«Ho liberato dal peso la sua spalla,
le sue mani hanno deposto la cesta.
Hai gridato a me nell’angoscia
e io ti ho liberato.			

Nascosto nei tuoni ti ho dato risposta,
ti ho messo alla prova alle acque di Merìba.
Ascolta, popolo mio:
contro di te voglio testimoniare.
Israele, se tu mi ascoltassi!		

Non ci sia in mezzo a te un dio estraneo
e non prostrarti a un dio straniero.
Sono io il Signore, tuo Dio,
che ti ha fatto salire dal paese d’Egitto.	

Se il mio popolo mi ascoltasse!
Se Israele camminasse per le mie vie!
Lo nutrirei con fiore di frumento,
lo sazierei con miele dalla roccia».	

Gloria e lode a te, o Cristo!
Convertitevi, dice il Signore,
perché il regno dei cieli è vicino.
Gloria e lode a te, o Cristo!

DAL VANGELO SECONDO MARCO (Mc 12, 28b-34)	
In quel tempo, si avvicinò a Gesù uno degli scribi e gli domandò: «Qual è il primo di tutti i comandamenti?». Gesù rispose: «Il primo è: “Ascolta, Israele! Il Signore nostro Dio è l’unico Signore; amerai il Signore tuo Dio con tutto il tuo cuore e con tutta la tua anima, con tutta la tua mente e con tutta la tua forza”. Il secondo è questo: “Amerai il tuo prossimo come te stesso”. Non c’è altro comandamento più grande di questi». Lo scriba gli disse: «Hai detto bene, Maestro, e secondo verità, che Egli è unico e non vi è altri all’infuori di lui; amarlo con tutto il cuore, con tutta l’intelligenza e con tutta la forza e amare il prossimo come se stesso vale più di tutti gli olocàusti e i sacrifici». 
Vedendo che egli aveva risposto saggiamente, Gesù gli disse: «Non sei lontano dal regno di Dio». E nessuno aveva più il coraggio di interrogarlo. Parola del Signore.

«Amerai il Signore Dio tuo con tutto il cuore, con tutta la mente, con tutte le forze». È un comando di Dio o è un nostro bisogno? È un nostro bisogno. Quindi il Signore risveglia il nostro bisogno di amore infinito e ci dà un’indicazione. Come si chiamano infatti nella Bibbia i dieci comandamenti? Le dieci Parole, perché sono le parole di un papà ai suoi figli. È una Parola detta al cuore. Il Signore ti dice: «Io ti conosco bene: il tuo vero bisogno è di amare. Amando arrivi a capire tutto. A chi ama nulla è impossibile, perché Dio è Amore».
Come in ognuno di noi c’è la fame, per cui ciascuno deve mangiare, così tutti abbiamo una fame infinita di Dio nei nostri cuori, tanto che il nostro cuore è inquieto finché non cammina nella luce del Signore. C’è un’intelligenza d’amore: se amate molto capirete molto, se amate poco capirete poco. Se non amerete, non capirete niente. 

Sabato 9 Marzo
S. Francesca Romana; S. Paciano; S. Vitale

Appartenente ad una nobile e ricca famiglia, Francesca Romana per volere del padre non poté consacrarsi e si sposò. Dedicò trent’anni della sua vita a soccorrere i poveri e gli ammalati. Si può pensare a lei come una madre Teresa del 1400 in una Roma dilaniata da lotte sanguinose. Rimasta vedova si ritirò nel convento delle Oblate olivetane da lei fondato.

DAL LIBRO DEL PROFETA OSÈA (Os 6, 1-6)
«Venite, ritorniamo al Signore: egli ci ha straziato ed egli ci guarirà. Egli ci ha percosso ed egli ci fascerà. Dopo due giorni ci ridarà la vita e il terzo ci farà rialzare, e noi vivremo alla sua presenza.
Affrettiamoci a conoscere il Signore, la sua venuta è sicura come l’aurora.
Verrà a noi come la pioggia d’autunno, come la pioggia di primavera che feconda la terra».
Che dovrò fare per te, Èfraim, che dovrò fare per te, Giuda? Il vostro amore è come una nube del mattino, come la rugiada che all’alba svanisce. Per questo li ho abbattuti per mezzo dei profeti, li ho uccisi con le parole della mia bocca e il mio giudizio sorge come la luce: poiché voglio l’amore e non il sacrificio, la conoscenza di Dio più degli olocàusti. Parola di Dio.

Osea è il profeta della religione del cuore. Le due tribù di Giuda e di Efraim hanno un rapporto superficiale ed inconsistente con Dio. Rapporto esteriore, senza amore, che svanisce come la rugiada del mattino. Dio invece vuole un rapporto profondo e duraturo, un rapporto d’amore che fa entrare Dio nel cuore e non si stacca più.
La preghiera è necessaria per lo sviluppo della relazione profonda tra noi e Dio. Possa lo Spirito Santo farci vedere la preghiera come via necessaria per non morire interiormente. 
La conversione consiste nel porre Dio come il principio del nostro pensare, del nostro agire e dei nostri sentimenti! È il punto di partenza e anche il punto di arrivo di ogni nostro modo di comportarci. 
Quando la persona ancora non si è convertita, fa consistere la verità nella propria verità, il bene nel proprio comodo, la giustizia nella propria prepotenza, la gioia nella propria soddisfazione. L’uomo parte da sé e rimane in sé. È l’io che è il centro spaventoso di un essere senza senso. Questa è la persona non convertita. 
Entra nell’obbedienza del convertito che afferma: «Non sono più io che decido ciò che è bene e ciò che è male, ma sei tu, Signore, che sei luce ai miei occhi, sei tu che mi indichi i sentieri della vita». 

SALMO 50 (51)

Voglio l’amore e non il sacrificio.

Oppure:	

Tu gradisci, o Dio, gli umili di cuore.

Pietà di me, o Dio, nel tuo amore;
nella tua grande misericordia
cancella la mia iniquità.
Lavami tutto dalla mia colpa,
dal mio peccato rendimi puro. 	

Tu non gradisci il sacrificio;
se offro olocàusti, tu non li accetti.
Uno spirito contrito è sacrificio a Dio;
un cuore contrito e affranto tu, o Dio, non disprezzi. 		

Nella tua bontà fa’ grazia a Sion,
ricostruisci le mura di Gerusalemme.
Allora gradirai i sacrifici legittimi,
l’olocàusto e l’intera oblazione.	

Gloria e lode a te, o Cristo!
Oggi non indurite il vostro cuore, 
ma ascoltate la voce del Signore.
Gloria e lode a te, o Cristo!

DAL VANGELO SECONDO LUCA (Lc 18, 9-14)	
In quel tempo, Gesù disse ancora questa parabola per alcuni che avevano l’intima presunzione di essere giusti e disprezzavano gli altri: 
«Due uomini salirono al tempio a pregare: uno era fariseo e l’altro pubblicano. 
Il fariseo, stando in piedi, pregava così tra sé: “O Dio, ti ringrazio perché non sono come gli altri uomini, ladri, ingiusti, adùlteri, e neppure come questo pubblicano. Digiuno due volte alla settimana e pago le decime di tutto quello che possiedo”. 
Il pubblicano invece, fermatosi a distanza, non osava nemmeno alzare gli occhi al cielo, ma si batteva il petto dicendo: “O Dio, abbi pietà di me peccatore”. 
Io vi dico: questi, a differenza dell’altro, tornò a casa sua giustificato, perché chiunque si esalta sarà umiliato, chi invece si umilia sarà esaltato». Parola del Signore.

I farisei (separati da tutto ciò che non è puro), per il fatto che osservavano rigorosamente alla lettera la legge si autodefinivano giusti e disprezzavano gli altri. Gesù parla loro con una parabola (figura che esprime le idee non con le parole ma con l’immagine). Un fariseo e un pubblicano (privato che prendeva in appalto dai Romani, dominatori della Palestina, la riscossione delle tasse. Alla somma da riscuotere per i Romani ne aggiungeva un’altra che teneva per sé. Era odiatissimo e considerato peccatore) andarono a pregare. I tempi della preghiera erano le 9 e le 15. Il fariseo si pose in evidenza e cominciò a dire a Dio la sua giustizia: digiunare due volte alla settimana, il lunedì e il giovedì (non si beveva neanche l’acqua), pagare la decima, non solo quelle sancite dalla legge, ma anche dei vegetali quali la menta e la ruta. Questi ringraziava Dio perché non era come gli altri che sono peccatori. Il pubblicano invece supplicava battendosi il petto: «O Dio abbi pietà di me, peccatore». Il pubblicano ottenne la salvezza perché credeva che era dono di Dio; il fariseo invece non ottenne la salvezza perché credeva di meritarla. 

DOMENICA 10 MARZO
Ss. Caio e Alessandro
IV Domenica di Quaresima

DAL LIBRO DI GIOSUÈ (Gs 5, 9a.10-12)
In quei giorni, il Signore disse a Giosuè: «Oggi ho allontanato da voi l’infamia dell’Egitto». 
Gli Israeliti rimasero accampati a Gàlgala e celebrarono la Pasqua al quattordici del mese, alla sera, nelle steppe di Gerico. 
Il giorno dopo la Pasqua mangiarono i prodotti della terra, àzzimi e frumento abbrustolito in quello stesso giorno. 
E a partire dal giorno seguente, come ebbero mangiato i prodotti della terra, la manna cessò. Gli Israeliti non ebbero più manna; quell’anno mangiarono i frutti della terra di Canaan. Parola di Dio.

Il popolo d’Israele è arrivato alla terra promessa e la vergogna della schiavitù in Egitto è stata cancellata. 
Gesù ha dato inizio al nuovo popolo di Dio. Attraverso le persecuzioni sofferte nel vasto impero romano nei primi 300 anni, l’insieme dei credenti in Cristo ha preso coscienza di essere popolo unito in Cristo, con una missione di salvezza per tutto il genere umano. Le persecuzioni si sono trasformate in mezzi per portare la salvezza a tutti ed accrescere l’unità. Con la fine delle persecuzioni l’individualismo ha cominciato ad avere il sopravvento e la vita comunitaria di popolo si è ridotta sempre più, fino a scomparire. La coscienza di essere popolo di Dio con una missione universale di salvezza si è fermata fino a dissolversi. I momenti creativi di vita come il Battesimo, l’ordine sacro, il matrimonio, sono diventati momenti di festa senz’anima; il momento rivoluzionario della Cresima è diventato un atto scontato invece di costituire l’ingresso pieno nel popolo. L’Eucaristia, motore creativo di unità e nutrimento della rivoluzione cristiana, è stata deprivata del suo significato. 
Oggi è il momento per riportare la Chiesa nel cuore della storia, per condurla al suo pieno significato. 
SALMO 33 (34)
Gustate e vedete com’è buono il Signore. 
Benedirò il Signore in ogni tempo,
sulla mia bocca sempre la sua lode.
Io mi glorio nel Signore:
i poveri ascoltino e si rallegrino.	

Magnificate con me il Signore,
esaltiamo insieme il suo nome.
Ho cercato il Signore: mi ha risposto
e da ogni mia paura mi ha liberato.		

Guardate a lui e sarete raggianti, 
i vostri volti non dovranno arrossire.
Questo povero grida e il Signore lo ascolta,
lo salva da tutte le sue angosce.	 

DALLA SECONDA LETTERA DI SAN PAOLO APOSTOLO AI CORÌNZI (2Cor 5, 17-21)
Fratelli, se uno è in Cristo, è una nuova creatura; le cose vecchie sono passate; ecco, ne sono nate di nuove.
Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. 
In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. 
Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio.
Parola di Dio.

Gesù è «l’uomo nuovo» perché è Dio e uomo. Chiunque è in Cristo è dunque una nuova creatura, è l’uomo vero, perché è in Cristo che è Dio e uomo. In Cristo il nostro cuore ha pace, perché Gesù è la pienezza di tutti i beni. In Cristo vengono fatte nuove tutte le cose. Tutti noi abbiamo bisogno di questa sicurezza, altrimenti perché vivere? La vita diventa un giocherellare, passando il tempo, finché finisce. No, la nostra identità è infinita, senza termine, è questa la grandezza nostra: «Chiunque è in Cristo è una nuova creatura». Questo costituisce la base della speranza, inoltre mentre tu accogli l’invito di Cristo e la luce che ti dona, sperimenti che è possibile essere nuova creatura e non per merito tuo, ma per dono ricevuto. La vita riprende con entusiasmo ogni volta; quanto più l’uomo rimane chiuso in se stesso, tanto più si seppellisce sia fisicamente, e soprattutto psicologicamente. Credo che i nostri giovani, ovunque si trovino, dalle discoteche al muretto, ai “rave”, in qualsiasi posto vadano per difendersi dall’esperienza mistica che hanno avuto nel periodo della pubertà e cancellarla o sostituirla, ovunque vadano hanno bisogno che qualcuno creda davvero che Cristo è la nuova creatura e che essi in Cristo sono e possono diventare una nuova creatura!

Lode e onore a te, Signore Gesù!
Mi alzerò, andrò da mio padre e gli dirò:
Padre, ho peccato verso il Cielo e davanti a te.
Lode e onore a te, Signore Gesù!

DAL VANGELO SECONDO LUCA (Lc 15, 1-3.11-32)
In quel tempo, si avvicinavano a Gesù tutti i pubblicani e i peccatori per ascoltarlo. I farisei e gli scribi mormoravano dicendo: «Costui accoglie i peccatori e mangia con loro». 
Ed egli disse loro questa parabola: «Un uomo aveva due figli. Il più giovane dei due disse al padre: “Padre, dammi la parte di patrimonio che mi spetta”. Ed egli divise tra loro le sue sostanze. Pochi giorni dopo, il figlio più giovane, raccolte tutte le sue cose, partì per un paese lontano e là sperperò il suo patrimonio vivendo in modo dissoluto. Quando ebbe speso tutto, sopraggiunse in quel paese una grande carestia ed egli cominciò a trovarsi nel bisogno. Allora andò a mettersi al servizio di uno degli abitanti di quella regione, che lo mandò nei suoi campi a pascolare i porci. Avrebbe voluto saziarsi con le carrube di cui si nutrivano i porci; ma nessuno gli dava nulla. Allora ritornò in sé e disse: “Quanti salariati di mio padre hanno pane in abbondanza e io qui muoio di fame! Mi alzerò, andrò da mio padre e gli dirò: Padre, ho peccato verso il Cielo e davanti a te; non sono più degno di essere chiamato tuo figlio. Trattami come uno dei tuoi salariati”. Si alzò e tornò da suo padre.
Quando era ancora lontano, suo padre lo vide, ebbe compassione, gli corse incontro, gli si gettò al collo e lo baciò. Il figlio gli disse: “Padre, ho peccato verso il Cielo e davanti a te; non sono più degno di essere chiamato tuo figlio”. Ma il padre disse ai servi: “Presto, portate qui il vestito più bello e fateglielo indossare, mettetegli l’anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perché questo mio figlio era morto ed è tornato in vita, era perduto ed è stato ritrovato”. E cominciarono a far festa.
Il figlio maggiore si trovava nei campi. Al ritorno, quando fu vicino a casa, udì la musica e le danze; chiamò uno dei servi e gli domandò che cosa fosse tutto questo. Quello gli rispose: “Tuo fratello è qui e tuo padre ha fatto ammazzare il vitello grasso, perché lo ha riavuto sano e salvo”. Egli si indignò, e non voleva entrare. Suo padre allora uscì a supplicarlo. Ma egli rispose a suo padre: “Ecco, io ti servo da tanti anni e non ho mai disobbedito a un tuo comando, e tu non mi hai mai dato un capretto per far festa con i miei amici. Ma ora che è tornato questo tuo figlio, il quale ha divorato le tue sostanze con le prostitute, per lui hai ammazzato il vitello grasso”. Gli rispose il padre: “Figlio, tu sei sempre con me e tutto ciò che è mio è tuo; ma bisognava far festa e rallegrarsi, perché questo tuo fratello era morto ed è tornato in vita, era perduto ed è stato ritrovato”». Parola del Signore.

Il figliol prodigo, quello che aveva scialacquato tutto, ha provato l’amarezza del distacco e l’auto inganno. È fuggito lontano dal padre, ma l’aveva nel cuore, non lo capiva più e in realtà lo cercava. Così è fuggito lontano lontano, finché ad un certo punto si è accorto che qualcosa non andava. Ma il padre non aveva mai cambiato e lo aspettava; ecco allora l’incontro, che è stato un incontro di parola da parte del figlio, ma di silenzio d’amore da parte del padre. Non gli ha detto nulla, l’ha solo abbracciato! È il linguaggio più profondo e più pieno, che esprime meglio di qualsiasi parola: «Tu sei me!»
Ognuno di noi ha una voglia grande di lasciarsi amare da Dio! È fatto così il Signore, ci ama sempre, anche quando noi ci distacchiamo da lui. Non abbiamo altro scopo su questa terra se non quello di fare esperienza dell’amore di Dio, di Dio che ci vuole bene!
Lunedì 11 Marzo
S. Pionio; S. Sofronio; S. Costantino; S. Eulogio

DAL LIBRO DEL PROFETA ISAÌA (Is 65, 17-21)
Così dice il Signore: «Ecco, io creo nuovi cieli e nuova terra; non si ricorderà più il passato, non verrà più in mente, poiché si godrà e si gioirà sempre di quello che sto per creare, poiché creo Gerusalemme per la gioia, e il suo popolo per il gaudio. Io esulterò di Gerusalemme, godrò del mio popolo. Non si udranno più in essa voci di pianto, grida di angoscia. Non ci sarà più un bimbo che viva solo pochi giorni, né un vecchio che dei suoi giorni non giunga alla pienezza, poiché il più giovane morirà a cento anni e chi non raggiunge i cento anni sarà considerato maledetto. Fabbricheranno case e le abiteranno, pianteranno vigne e ne mangeranno il frutto». Parola di Dio.

Ecco un nuovo tipo di umanità, dove non ci sono né lacrime né pianto: queste cose sono passate, perché «faccio nuove tutte le cose». È questa la grande passione che ci prende, e allora dovreste continuamente chiedervi: quello che io sto svolgendo fa nuove tutte le cose? Sto svolgendo la mia parte nella creazione di una umanità diversa? Sono entrato nella società del gratuito, dove al centro di tutto c’è una trama nuova di rapporti umani, in cui io voglio il bene dell’altro, in cui voglio la gioia dell’altro? 
Noi siamo qui non per far le opere buone, noi siamo qui per fare un mondo diverso. Se tu fai un’opera buona, ti diranno che sei un santo/a però il mondo non cambia. Se invece tu sei membro di un popolo che vive la novità della vita, allora il mondo si accorge che la nuova civiltà dell’amore, che la società del gratuito è possibile e c’è un’infinità di gente che è chiamata a questo, soprattutto i giovani. 

SALMO 29 (30)

Ti esalterò, Signore, perché mi hai risollevato.

Ti esalterò, Signore, perché mi hai risollevato
e non hai permesso ai miei nemici di gioire su di me.
Signore, hai fatto risalire la mia vita dagli inferi,
mi hai fatto rivivere perché non scendessi nella fossa.		

Cantate inni al Signore, o suoi fedeli,
della sua santità celebrate il ricordo,
perché la sua collera dura un istante,
la sua bontà per tutta la vita.
Alla sera è ospite il pianto
e al mattino la gioia.		

Ascolta, Signore, abbi pietà di me,
Signore, vieni in mio aiuto!
Hai mutato il mio lamento in danza,
Signore, mio Dio, ti renderò grazie per sempre.		

Gloria e lode a te, o Cristo, Verbo di Dio!
Cercate il bene e non il male, se volete vivere,
e il Signore sarà con voi.
Gloria e lode a te, o Cristo, Verbo di Dio!

DAL VANGELO SECONDO GIOVANNI (Gv 4, 43-54)
In quel tempo, Gesù partì [dalla Samarìa] per la Galilea. Gesù stesso infatti aveva dichiarato che un profeta non riceve onore nella propria patria. Quando dunque giunse in Galilea, i Galilei lo accolsero, perché avevano visto tutto quello che aveva fatto a Gerusalemme, durante la festa; anch’essi infatti erano andati alla festa.
Andò dunque di nuovo a Cana di Galilea, dove aveva cambiato l’acqua in vino. Vi era un funzionario del re, che aveva un figlio malato a Cafàrnao. Costui, udito che Gesù era venuto dalla Giudea in Galilea, si recò da lui e gli chiedeva di scendere a guarire suo figlio, perché stava per morire. 
Gesù gli disse: «Se non vedete segni e prodigi, voi non credete». Il funzionario del re gli disse: «Signore, scendi prima che il mio bambino muoia». Gesù gli rispose: «Va’, tuo figlio vive». Quell’uomo credette alla parola che Gesù gli aveva detto e si mise in cammino. 
Proprio mentre scendeva, gli vennero incontro i suoi servi a dirgli: «Tuo figlio vive!». Volle sapere da loro a che ora avesse cominciato a star meglio. Gli dissero: «Ieri, un’ora dopo mezzogiorno, la febbre lo ha lasciato». Il padre riconobbe che proprio a quell’ora Gesù gli aveva detto: «Tuo figlio vive», e credette lui con tutta la sua famiglia. Questo fu il secondo segno, che Gesù fece quando tornò dalla Giudea in Galilea. Parola del Signore.

Per Giovanni i miracoli sono segni che manifestano il Cristo Signore. Manifestano che c’è Colui che ha creato la natura e ne è padrone e la trasforma, c’è la presenza del Dio con noi, l’Emmanuel. 
Per entrare nel regno di Dio non è sufficiente accampare diritti fasulli, l’essere circoncisi, o appartenere al popolo ebraico; non è sufficiente l’avere mangiato e bevuto alla presenza di Gesù, l’averlo sentito insegnare sulle piazze della città. Il criterio che stabilisce il diritto di entrare nel nuovo popolo di Dio è la fede incondizionata in Gesù, la quale è un dono di Dio che egli offre a tutti, e fiorisce quando è immersa nell’amore di Cristo.
A che punto siete sulla fede? Che cosa avete ritenuto per fede fino ad oggi? Quando incontrate un fratello che ha fede in Dio corretegli dietro, e ditegli: «Parlami di Dio, parlami della fede!». 

Martedì 12 Marzo
S. Massimiliano; B. Fina; S. Innocenzo I

DAL LIBRO DEL PROFETA EZECHIÈLE (Ez 47, 1-9.12)
In quei giorni [l’angelo] mi condusse all’ingresso del tempio [del Signore] e vidi che sotto la soglia del tempio usciva acqua verso oriente, poiché la facciata del tempio era verso oriente. Quell’acqua scendeva sotto il lato destro del tempio, dalla parte meridionale dell’altare. Mi condusse fuori dalla porta settentrionale e mi fece girare all’esterno, fino alla porta esterna rivolta a oriente, e vidi che l’acqua scaturiva dal lato destro. 
Quell’uomo avanzò verso oriente e con una cordicella in mano misurò mille cùbiti, poi mi fece attraversare quell’acqua: mi giungeva alla caviglia. Misurò altri mille cùbiti, poi mi fece attraversare quell’acqua: mi giungeva al ginocchio. Misurò altri mille cùbiti, poi mi fece attraversare l’acqua: mi giungeva ai fianchi. Ne misurò altri mille: era un torrente che non potevo attraversare, perché le acque erano cresciute; erano acque navigabili, un torrente che non si poteva passare a guado. Allora egli mi disse: «Hai visto, figlio dell’uomo?». Poi mi fece ritornare sulla sponda del torrente; voltandomi, vidi che sulla sponda del torrente vi era una grandissima quantità di alberi da una parte e dall’altra. 
Mi disse: «Queste acque scorrono verso la regione orientale, scendono nell’Aràba ed entrano nel mare: sfociate nel mare, ne risanano le acque. Ogni essere vivente che si muove dovunque arriva il torrente, vivrà: il pesce vi sarà abbondantissimo, perché dove giungono quelle acque, risanano, e là dove giungerà il torrente tutto rivivrà. Lungo il torrente, su una riva e sull’altra, crescerà ogni sorta di alberi da frutto, le cui foglie non appassiranno: i loro frutti non cesseranno e ogni mese matureranno, perché le loro acque sgorgano dal santuario. I loro frutti serviranno come cibo e le foglie come medicina». Parola di Dio.

Ezechiele profetizza che il tempio di Dio in Gerusalemme sarà demolito, ma poi sarà ricostruito e di nuovo consacrato. Dopo la riconsacrazione, Dio darà al suo popolo ogni bene. Gerusalemme, la città santa, che manca sempre di acqua, avrà acqua sovrabbondante. L’acqua miracolosa uscirà dall’entrata del tempio, dimora di Dio. La terra rifiorirà; il deserto diventerà verde di piante, e il mare di acque malsane diventerà brulicante di pesci. Tutto questo rinnovamento geologico e di fauna è il simbolo del rinnovamento spirituale del mondo per mezzo dello Spirito e della grazia di Dio (Ap 21,1-5). 

SALMO 45 (46)

Dio è per noi rifugio e fortezza.

Oppure:	

Con la tua presenza salvaci, Signore.

Dio è per noi rifugio e fortezza,
aiuto infallibile si è mostrato nelle angosce.
Perciò non temiamo se trema la terra,
se vacillano i monti nel fondo del mare.	

Un fiume e i suoi canali rallegrano la città di Dio,
la più santa delle dimore dell’Altissimo.
Dio è in mezzo ad essa: non potrà vacillare.
Dio la soccorre allo spuntare dell’alba.	

Il Signore degli eserciti è con noi,
nostro baluardo è il Dio di Giacobbe.
Venite, vedete le opere del Signore,
egli ha fatto cose tremende sulla terra.	

Gloria e lode a te, o Cristo, Verbo di Dio!
Crea in me, o Dio un cuore puro;
rendimi la gioia della tua salvezza.
Gloria e lode a te, o Cristo, Verbo di Dio!

DAL VANGELO SECONDO GIOVANNI (Gv 5, 1-16)
Ricorreva una festa dei Giudei e Gesù salì a Gerusalemme. A Gerusalemme, presso la porta delle Pecore, vi è una piscina, chiamata in ebraico Betzatà, con cinque portici, sotto i quali giaceva un grande numero di infermi, ciechi, zoppi e paralitici. 
Si trovava lì un uomo che da trentotto anni era malato. Gesù, vedendolo giacere e sapendo che da molto tempo era così, gli disse: «Vuoi guarire?». Gli rispose il malato: «Signore, non ho nessuno che mi immerga nella piscina quando l’acqua si agita. Mentre infatti sto per andarvi, un altro scende prima di me». Gesù gli disse: «Àlzati, prendi la tua barella e cammina». E all’istante quell’uomo guarì: prese la sua barella e cominciò a camminare.
Quel giorno però era un sabato. Dissero dunque i Giudei all’uomo che era stato guarito: «È sabato e non ti è lecito portare la tua barella». Ma egli rispose loro: «Colui che mi ha guarito mi ha detto: “Prendi la tua barella e cammina”». Gli domandarono allora: «Chi è l’uomo che ti ha detto: “Prendi e cammina”?». Ma colui che era stato guarito non sapeva chi fosse; Gesù infatti si era allontanato perché vi era folla in quel luogo. 
Poco dopo Gesù lo trovò nel tempio e gli disse: «Ecco: sei guarito! Non peccare più, perché non ti accada qualcosa di peggio». Quell’uomo se ne andò e riferì ai Giudei che era stato Gesù a guarirlo. Per questo i Giudei perseguitavano Gesù, perché faceva tali cose di sabato.
Parola del Signore.

Gli oppositori di Gesù, soprattutto sacerdoti, scribi, farisei, anziché gioire per la guarigione del paralitico, pensano all’infrazione del sabato, considerando un lavoro proibito la guarigione e il trasporto del lettuccio. Ma Gesù, che è Dio in mezzo a noi e quindi è “padrone del sabato” (vedi Mt 12,8) insegna chiaramente che il sabato è fatto per l’uomo e non l’uomo per il sabato (vedi Mc 2,27).
Gesù mette Dio al centro della vita umana. Ed è proprio mettendo Dio al centro del cuore umano che si pone anche l’uomo al centro del nostro cuore. 
Stando in Dio si gioisce con chi gioisce, si piange con chi piange, si sente il grido del povero che sale a Dio. Vivendo in Dio l’uomo sua creatura diventa prezioso della preziosità di Dio. 

Mercoledì 13 Marzo
S. Sabino; S. Ansovino; S. Eldrado

DAL LIBRO DEL PROFETA ISAÌA (Is 49, 8-15)
Così dice il Signore: «Al tempo della benevolenza ti ho risposto, nel giorno della salvezza ti ho aiutato.
Ti ho formato e ti ho stabilito come alleanza del popolo, per far risorgere la terra, per farti rioccupare l’eredità devastata, per dire ai prigionieri: “Uscite”, e a quelli che sono nelle tenebre: “Venite fuori”. Essi pascoleranno lungo tutte le strade, e su ogni altura troveranno pascoli.
Non avranno né fame né sete e non li colpirà né l’arsura né il sole, perché colui che ha misericordia di loro li guiderà, li condurrà alle sorgenti d’acqua.
Io trasformerò i miei monti in strade e le mie vie saranno elevate.
Ecco, questi vengono da lontano, ed ecco, quelli vengono da settentrione e da occidente e altri dalla regione di Sinìm».
Giubilate, o cieli, rallégrati, o terra, gridate di gioia, o monti, perché il Signore consola il suo popolo e ha misericordia dei suoi poveri. 
Sion ha detto: «Il Signore mi ha abbandonato, il Signore mi ha dimenticato». Si dimentica forse una donna del suo bambino, così da non commuoversi per il figlio delle sue viscere? Anche se costoro si dimenticassero, io invece non ti dimenticherò mai.
Parola di Dio.

Il popolo è stato disperso nel 587 a.C., Gerusalemme è stata devastata, il tempio distrutto. Il popolo, gli artisti, i lavoratori specializzati, deportati a Babilonia. Il tutto per opera di Nabucodonosor II. Dopo più di 40 anni che il popolo è in esilio, si lamenta dicendo: «Il Signore si è dimenticato di noi». Dio risponde: «Mai mi dimenticherò di te. Può una mamma dimenticarsi del figlio che allatta? No. Ebbene anche se questo fosse possibile, io mai mi dimenticherò di te. Anzi, io preparo il tuo ritorno». È grande la gioia quando si sperimenta che Dio è presente anche se non lo vediamo con gli occhi della carne. Se si è attenti, si capisce che non può essere diversamente. Si tocca con mano che lui è presente. Allora non ha più di tanta importanza se si è nella salute o nella malattia, nella buona o nella cattiva sorte, se si è applauditi o disprezzati; ciò che si sperimenta è che lui è presente. Questa certezza non esclude né il lamento, né il pianto, ma ciò che è tutto per noi è il fatto che, sia nel pianto che nel lamento, il Padre è presente! 

SALMO 144 (145)

Misericordioso e pietoso è il Signore.

Misericordioso e pietoso è il Signore,
lento all’ira e grande nell’amore.
Buono è il Signore verso tutti,
la sua tenerezza si espande su tutte le creature.		

Fedele è il Signore in tutte le sue parole
e buono in tutte le sue opere.
Il Signore sostiene quelli che vacillano
e rialza chiunque è caduto. 		

Giusto è il Signore in tutte le sue vie
e buono in tutte le sue opere.
Il Signore è vicino a chiunque lo invoca,
a quanti lo invocano con sincerità.		

Gloria e lode a te, o Cristo, Verbo di Dio!
Io sono la risurrezione e la vita, dice il Signore,
chiunque crede in me non morirà in eterno.
Gloria e lode a te, o Cristo, Verbo di Dio!

DAL VANGELO SECONDO GIOVANNI (Gv 5, 17-30)
In quel tempo, Gesù disse ai Giudei: «Il Padre mio agisce anche ora e anch’io agisco». Per questo i Giudei cercavano ancor più di ucciderlo, perché non soltanto violava il sabato, ma chiamava Dio suo Padre, facendosi uguale a Dio.
Gesù riprese a parlare e disse loro: «In verità, in verità io vi dico: il Figlio da se stesso non può fare nulla, se non ciò che vede fare dal Padre; quello che egli fa, anche il Figlio lo fa allo stesso modo. Il Padre infatti ama il Figlio, gli manifesta tutto quello che fa e gli manifesterà opere ancora più grandi di queste, perché voi ne siate meravigliati. 
Come il Padre risuscita i morti e dà la vita, così anche il Figlio dà la vita a chi egli vuole. Il Padre infatti non giudica nessuno, ma ha dato ogni giudizio al Figlio, perché tutti onorino il Figlio come onorano il Padre. Chi non onora il Figlio, non onora il Padre che lo ha mandato.
In verità, in verità io vi dico: chi ascolta la mia parola e crede a colui che mi ha mandato, ha la vita eterna e non va incontro al giudizio, ma è passato dalla morte alla vita. In verità, in verità io vi dico: viene l’ora – ed è questa – in cui i morti udranno la voce del Figlio di Dio e quelli che l’avranno ascoltata, vivranno. 
Come infatti il Padre ha la vita in se stesso, così ha concesso anche al Figlio di avere la vita in se stesso, e gli ha dato il potere di giudicare, perché è Figlio dell’uomo. Non meravigliatevi di questo: viene l’ora in cui tutti coloro che sono nei sepolcri udranno la sua voce e usciranno, quanti fecero il bene per una risurrezione di vita e quanti fecero il male per una risurrezione di condanna. 
Da me, io non posso fare nulla. Giudico secondo quello che ascolto e il mio giudizio è giusto, perché non cerco la mia volontà, ma la volontà di colui che mi ha mandato. Parola del Signore.

I nemici di Gesù capiscono al volo che lui afferma di essere Figlio di Dio: identificando il suo operare con quello di Dio, egli si dichiara uguale a Dio. C’è una profonda armonia tra l’agire del Padre e l’agire del Figlio, perché c’è una identità di natura tra loro due, come c’è fra il Figlio e lo Spirito Santo. Il Figlio di Dio è venuto nel mondo per portare il dono del Padre, che è la vita divina offerta agli uomini (Gv 5,26). Il compito del Figlio è quindi di compiere la volontà del Padre affinché gli uomini siano salvi per mezzo suo. Questa identità di natura divina si manifesterà con opere ancora maggiori della guarigione dell’uomo che stava alla piscina, opere quali la risurrezione dei morti, il potere di giudicare gli uomini in base all’accettazione o rifiuto di Cristo. In ogni momento anche tu sei giudicato: dipende se accetti Gesù o lo rifiuti. Se lo rifiuti entri nella morte, se lo accetti sei nella vita, nella verità, nella gioia piena. Porta a tutto il mondo la gioia della tua vita in Gesù. Irradia Cristo in ogni momento con la tua gioia di vivere la vita piena che è Gesù. 


Giovedì 14 Marzo
S. Matilde; B. Eva da C.; B. Giacomo Cusmano

DAL LIBRO DELL’ÈSODO (Es 32, 7-14)
In quei giorni, il Signore disse a Mosè: «Va’, scendi, perché il tuo popolo, che hai fatto uscire dalla terra d’Egitto, si è pervertito. Non hanno tardato ad allontanarsi dalla via che io avevo loro indicato! Si sono fatti un vitello di metallo fuso, poi gli si sono prostràti dinanzi, gli hanno offerto sacrifici e hanno detto: “Ecco il tuo Dio, Israele, colui che ti ha fatto uscire dalla terra d’Egitto”». 
Il Signore disse inoltre a Mosè: «Ho osservato questo popolo: ecco, è un popolo dalla dura cervìce. Ora lascia che la mia ira si accenda contro di loro e li divori. Di te invece farò una grande nazione». Mosè allora supplicò il Signore, suo Dio, e disse: «Perché, Signore, si accenderà la tua ira contro il tuo popolo, che hai fatto uscire dalla terra d’Egitto con grande forza e con mano potente? Perché dovranno dire gli Egiziani: “Con malizia li ha fatti uscire, per farli perire tra le montagne e farli sparire dalla terra”? Desisti dall’ardore della tua ira e abbandona il proposito di fare del male al tuo popolo. Ricòrdati di Abramo, di Isacco, di Israele, tuoi servi, ai quali hai giurato per te stesso e hai detto: “Renderò la vostra posterità numerosa come le stelle del cielo, e tutta questa terra, di cui ho parlato, la darò ai tuoi discendenti e la possederanno per sempre”».
Il Signore si pentì del male che aveva minacciato di fare al suo popolo.
Parola di Dio.

Tutta la Scrittura, tutta la storia del popolo di Dio, se guardate bene, non è altro che la storia di un Dio che ama e di un amore rifiutato. È la chiave per capire tutta la storia della salvezza, tutta, compreso il Nuovo Testamento. Tutta la storia del popolo è storia di un amore offerto e rifiutato. In Adamo è stata tradita l’amicizia con Dio ma lui non ha abbandonato gli uomini, mai, e in un modo o in altro ha sempre offerto, secondo le culture dei tempi, la sua salvezza. È solo questa la chiave di lettura della Scrittura. 
Noi non siamo abituati a credere all’amore. Io ritengo che poca gente creda di essere amata dagli altri; non siamo abituati a sentirci amati, per quello facciamo fatica a capire che Dio ci ama, e ci ama fino a morire per noi. Il Signore ama l’assassino, e lui, mentre ha ucciso, è oggetto dell’amore infinito di Dio che, proprio perché lo ama, lo vuole redento, lo vuole libero. Perché lo ama vuole che non uccida più, con la potenza infinita del suo amore.
Quando siamo nella colpa Dio ci ama! Io sono convinto che ci convertiremo non tanto per la bruttezza del peccato, ma se arriveremo a capire cos’è l’amore di Dio verso di noi, non ce la faremo più a peccare! Dio vuole bene ad ognuno di noi, ci ama anche nel nostro peccato!

SALMO 105 (106)

Ricòrdati di noi, Signore, per amore del tuo popolo.

Si fabbricarono un vitello sull’Oreb,
si prostrarono a una statua di metallo;
scambiarono la loro gloria
con la figura di un toro che mangia erba.		

Dimenticarono Dio che li aveva salvati,
che aveva operato in Egitto cose grandi,
meraviglie nella terra di Cam,
cose terribili presso il Mar Rosso.		

Ed egli li avrebbe sterminati,
se Mosè, il suo eletto,
non si fosse posto sulla breccia davanti a lui
per impedire alla sua collera di distruggerli.		

Gloria e lode a te, o Cristo, Verbo di Dio!
Dio ha tanto amato il mondo da dare il Figlio unigenito;
chiunque crede in lui ha la vita eterna.
Gloria e lode a te, o Cristo, Verbo di Dio!

DAL VANGELO SECONDO GIOVANNI (Gv 5, 31-47)
In quel tempo, Gesù disse ai Giudei: «Se fossi io a testimoniare di me stesso, la mia testimonianza non sarebbe vera. C’è un altro che dà testimonianza di me, e so che la testimonianza che egli dà di me è vera. 
Voi avete inviato dei messaggeri a Giovanni ed egli ha dato testimonianza alla verità. Io non ricevo testimonianza da un uomo; ma vi dico queste cose perché siate salvati. Egli era la lampada che arde e risplende, e voi solo per un momento avete voluto rallegrarvi alla sua luce.
Io però ho una testimonianza superiore a quella di Giovanni: le opere che il Padre mi ha dato da compiere, quelle stesse opere che io sto facendo, testimoniano di me che il Padre mi ha mandato. E anche il Padre, che mi ha mandato, ha dato testimonianza di me. Ma voi non avete mai ascoltato la sua voce né avete mai visto il suo volto, e la sua parola non rimane in voi; infatti non credete a colui che egli ha mandato. 
Voi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita.
Io non ricevo gloria dagli uomini. Ma vi conosco: non avete in voi l’amore di Dio. Io sono venuto nel nome del Padre mio e voi non mi accogliete; se un altro venisse nel proprio nome, lo accogliereste. E come potete credere, voi che ricevete gloria gli uni dagli altri, e non cercate la gloria che viene dall’unico Dio? 
Non crediate che sarò io ad accusarvi davanti al Padre; vi è già chi vi accusa: Mosè, nel quale riponete la vostra speranza. Se infatti credeste a Mosè, credereste anche a me; perché egli ha scritto di me. Ma se non credete ai suoi scritti, come potrete credere alle mie parole?».
Parola del Signore.

Gesù, unigenito del Padre, vive la relazione di Figlio verso il Padre totalmente, senza condizioni; e questa relazione, cioè questa esperienza d’amore, è il segno inconfondibile che vive come Figlio, che è dentro il Padre, è compie continuamente la sua volontà.
Gesù è libero da se stesso, non è dominato dalle nostre cose, neanche dalla morte, infatti dà la vita e si sacrifica per coloro che ama. È libero. Come vorrei che tra di voi parlaste di queste cose! Non esiste un altro tipo di amore vero all’infuori di quello vissuto da Cristo. Lui che è Dio, si fa servo dei suoi figli. Lui è vissuto in una carne, ha condiviso tutte le debolezze umane, tanto da rendersene in tutto simile. Egli che era ricco si è fatto povero, per farci diventare ricchi con la sua povertà; cioè essendo amore, arriva a tutte le conseguenze dell’amore.
Io prego lo Spirito Santo che vi illumini sottolineando questo aspetto: Dio ci vuole bene, ti vuole bene così come sei, anche nel peccato, anche nella colpa, anche nell’errore, anche nelle “bestialità” più innominabili che tu possa vivere! Dobbiamo sperimentare questo amore verso di noi in modo da essere liberi fino al punto di non avere nulla di nostro da difendere. 

Venerdì 15 Marzo
S. Zaccaria; S. Luisa de Marillac; B. Artemide Zatti

DAL LIBRO DELLA SAPIENZA (Sap 2, 1a.12-22)
Dicono [gli empi] fra loro sragionando: «Tendiamo insidie al giusto, che per noi è d’incomodo e si oppone alle nostre azioni; ci rimprovera le colpe contro la legge e ci rinfaccia le trasgressioni contro l’educazione ricevuta.
Proclama di possedere la conoscenza di Dio e chiama se stesso figlio del Signore.
È diventato per noi una condanna dei nostri pensieri; ci è insopportabile solo al vederlo, perché la sua vita non è come quella degli altri, e del tutto diverse sono le sue strade.
Siamo stati considerati da lui moneta falsa, e si tiene lontano dalle nostre vie come da cose impure.
Proclama beata la sorte finale dei giusti e si vanta di avere Dio per padre.
Vediamo se le sue parole sono vere, consideriamo ciò che gli accadrà alla fine.
Se infatti il giusto è figlio di Dio, egli verrà in suo aiuto e lo libererà dalle mani dei suoi avversari. Mettiamolo alla prova con violenze e tormenti, per conoscere la sua mitezza e saggiare il suo spirito di sopportazione. Condanniamolo a una morte infamante, perché, secondo le sue parole, il soccorso gli verrà».
Hanno pensato così, ma si sono sbagliati; la loro malizia li ha accecati. Non conoscono i misteriosi segreti di Dio, non sperano ricompensa per la rettitudine né credono a un premio per una vita irreprensibile.
Parola di Dio.

La vita del giusto è rimprovero per gli ingiusti. Con la sua vita il giusto condanna chi fa il male. Egli non cerca interessi propri nel suo agire, non scende a compromessi, non corrompe e non si lascia corrompere. Non tace sul male, ma lo denuncia e lo combatte. Ciò che il giusto è, grida molto più forte di quello che dice. Il giusto non sa far dipendere la propria vita dalle cose che passano, dal successo o dall’insuccesso, dall’applauso o dai fischi, ma è libero da questi inganni senza alcun valore. Ciò che colpisce nella vita del giusto è la sua pace. Gli ingiusti non lo vorrebbero uccidere perché diventerebbe un eroe. Il sogno dei malvagi è di potere vedere il giusto cadere o venire a compromessi. I malvagi vorrebbero piegarlo alla loro malvagità, ma il Signore è al suo fianco. 

SALMO 33 (34)

Il Signore è vicino a chi ha il cuore spezzato. 

Il volto del Signore contro i malfattori,
per eliminarne dalla terra il ricordo.	
Gridano i giusti e il Signore li ascolta,
li libera da tutte le loro angosce.		

Il Signore è vicino a chi ha il cuore spezzato,
egli salva gli spiriti affranti.		
Molti sono i mali del giusto,
ma da tutti lo libera il Signore. 	

Custodisce tutte le sue ossa:
neppure uno sarà spezzato.
Il Signore riscatta la vita dei suoi servi;
non sarà condannato chi in lui si rifugia.		

Gloria e lode a te, o Cristo, Verbo di Dio!
Non di solo pane vivrà l’uomo,
ma di ogni parola che esce dalla bocca di Dio.
Gloria e lode a te, o Cristo, Verbo di Dio!

DAL VANGELO SECONDO GIOVANNI (Gv 7, 1-2.10.25-30)
In quel tempo, Gesù se ne andava per la Galilea; infatti non voleva più percorrere la Giudea, perché i Giudei cercavano di ucciderlo.
Si avvicinava intanto la festa dei Giudei, quella delle Capanne. Quando i suoi fratelli salirono per la festa, vi salì anche lui: non apertamente, ma quasi di nascosto. Alcuni abitanti di Gerusalemme dicevano: «Non è costui quello che cercano di uccidere? Ecco, egli parla liberamente, eppure non gli dicono nulla. I capi hanno forse riconosciuto davvero che egli è il Cristo? Ma costui sappiamo di dov’è; il Cristo invece, quando verrà, nessuno saprà di dove sia». 
Gesù allora, mentre insegnava nel tempio, esclamò: «Certo, voi mi conoscete e sapete di dove sono. Eppure non sono venuto da me stesso, ma chi mi ha mandato è veritiero, e voi non lo conoscete. Io lo conosco, perché vengo da lui ed egli mi ha mandato». Cercavano allora di arrestarlo, ma nessuno riuscì a mettere le mani su di lui, perché non era ancora giunta la sua ora. Parola del Signore.

La gente, conoscendo il rigetto di Gesù da parte delle autorità, si meravigliava che i capi lo lasciassero parlare in pubblico. Si chiedevano addirittura se i capi l’avessero riconosciuto come Messia. Tuttavia trovavano un ostacolo nel riconoscerlo tale, perché si diceva che non si sarebbe saputo da dove il Cristo sarebbe venuto, mentre di Gesù si sapeva da dove proveniva. Gesù rispose loro che egli non veniva per contro proprio: era stato mandato. E davvero essi non conoscevano chi l’aveva mandato mentre Gesù lo conosceva bene. Allora cercarono di arrestarlo.
Gesù è tutto per noi: solo da lui viene a noi la verità, e la grazia. Egli ci fa diventare quello che il Padre aveva in mente su di noi quando ci ha creati.

Sabato 16 Marzo
Ss. Ilario e Taziano; S. Eriberto; B. Giovanni Sordi

DAL LIBRO DEL PROFETA GEREMÌA (Ger 11, 18-20)
Il Signore me lo ha manifestato e io l’ho saputo; mi ha fatto vedere i loro intrighi. E io, come un agnello mansueto che viene portato al macello, non sapevo che tramavano contro di me, e dicevano: «Abbattiamo l’albero nel suo pieno vigore, strappiamolo dalla terra dei viventi; nessuno ricordi più il suo nome».
Signore degli eserciti, giusto giudice, che provi il cuore e la mente, possa io vedere la tua vendetta su di loro, poiché a te ho affidato la mia causa. Parola di Dio.

Il giusto è perseguitato. Danno fastidio le verità che annuncia, come la giusta distribuzione dei beni i quali sono di Dio mentre gli uomini sono solo amministratori perché nessuno può essere padrone dei beni di Dio. 
Quando un annuncio sconvolge, dà fastidio, rompe gli equilibri, va contro le prudenze dei potenti, crea sempre grande sofferenza, la quale è sempre la misura dell’amore. Infatti nella misura che noi abbiamo chiaro quello che vogliamo, e quello che vogliamo è quello che vuole il Signore, allora siamo capaci di soffrire, e quando tu soffri per una cosa che ami, tu sovrabbondi di gioia! È proprio vero: la capacità di cogliere la sofferenza in ciò che tu porti avanti nella tua vita per amore, quella sofferenza è la misura dell’amore! 

SALMO 7

Signore, mio Dio, in te ho trovato rifugio.

Signore, mio Dio, in te ho trovato rifugio:
salvami da chi mi perseguita e liberami, 
perché non mi sbrani come un leone,
dilaniandomi senza che alcuno mi liberi.		

Giudicami, Signore, secondo la mia giustizia,
secondo l’innocenza che è in me.
Cessi la cattiveria dei malvagi.
Rendi saldo il giusto,
tu che scruti mente e cuore, o Dio giusto.		

Il mio scudo è in Dio: 
egli salva i retti di cuore.
Dio è giudice giusto,
Dio si sdegna ogni giorno.	

Gloria e lode a te, o Cristo, Verbo di Dio!
Beati coloro che custodiscono la parola di Dio
con cuore integro e buono 
e producono frutto con perseveranza.
Gloria e lode a te, o Cristo, Verbo di Dio!

DAL VANGELO SECONDO GIOVANNI (Gv 7, 40-53)
In quel tempo, all’udire le parole di Gesù, alcuni fra la gente dicevano: «Costui è davvero il profeta!». Altri dicevano: «Costui è il Cristo!». Altri invece dicevano: «Il Cristo viene forse dalla Galilea? Non dice la Scrittura: “Dalla stirpe di Davide e da Betlemme, il villaggio di Davide, verrà il Cristo”?». E tra la gente nacque un dissenso riguardo a lui. 
Alcuni di loro volevano arrestarlo, ma nessuno mise le mani su di lui. Le guardie tornarono quindi dai capi dei sacerdoti e dai farisei e questi dissero loro: «Perché non lo avete condotto qui?». Risposero le guardie: «Mai un uomo ha parlato così!». Ma i farisei replicarono loro: «Vi siete lasciati ingannare anche voi? Ha forse creduto in lui qualcuno dei capi o dei farisei? Ma questa gente, che non conosce la Legge, è maledetta!». Allora Nicodèmo, che era andato precedentemente da Gesù, ed era uno di loro, disse: «La nostra Legge giudica forse un uomo prima di averlo ascoltato e di sapere ciò che fa?». Gli risposero: «Sei forse anche tu della Galilea? Studia, e vedrai che dalla Galilea non sorge profeta!». E ciascuno tornò a casa sua. Parola del Signore.

Gesù, pur rimanendo Dio, si è fatto uomo e ha iniziato la liberazione degli uomini, divenuti suoi fratelli, condividendo la vita degli ultimi, degli emarginati, dei “cani della terra”, così venivano chiamati coloro che lavoravano i campi e non avevano studiato la legge mosaica. Gesù infatti non frequentò le scuole rabbiniche proprio come gli impuri legalmente esclusi dal tempio, perché accudivano ai parti delle pecore, delle capre, delle vacche (non si ritenevano però impuri i padroni che mangiavano i vitelli, i capretti, gli agnelli di quei parti). Egli ha voluto condividere la morte dei maledetti fuori della porta della città, fuori le mura. Noi andiamo incontro al suo obbrobrio (Eb 13,11-13) ed amiamo Gesù rifiutato con i rifiutati, emarginato con gli emarginati, maledetto con i maledetti. È lo stesso amore che Gesù ha verso il Padre, con cui egli investe gli ultimi. È lo stesso amore di Gesù agli ultimi, che investe la nostra vita. 



DOMENICA 17 MARZO
S. Patrizio; S. Geltrude
V Domenica di Quaresima

DAL LIBRO DEL PROFETA ISAÌA (Is 43, 16-21)
Così dice il Signore, che aprì una strada nel mare e un sentiero in mezzo ad acque possenti, che fece uscire carri e cavalli, esercito ed eroi a un tempo; essi giacciono morti, mai più si rialzeranno, si spensero come un lucignolo, sono estinti: «Non ricordate più le cose passate, non pensate più alle cose antiche!
Ecco, io faccio una cosa nuova: proprio ora germoglia, non ve ne accorgete?
Aprirò anche nel deserto una strada, immetterò fiumi nella steppa.
Mi glorificheranno le bestie selvatiche, sciacalli e struzzi, perché avrò fornito acqua al deserto, fiumi alla steppa, per dissetare il mio popolo, il mio eletto.
Il popolo che io ho plasmato per me celebrerà le mie lodi». 
Parola di Dio.

La Scrittura ci parla di tre esodi. Il primo esodo è quello che è avvenuto per opera di Dio attraverso Mosè. Una volta che si è insediato nella terra promessa il popolo pecca ancora, commette soprattutto peccati di ingiustizia che il Signore non può tollerare. Proprio a causa di quei peccati, Dio si adira con il suo popolo. Allora ecco una seconda schiavitù, che avviene per opera dei Babilonesi. Nel 587 a.C. gli Israeliti vengono portati via dalla terra promessa, portati lungo i fiumi di Babilonia e là vivono da schiavi.
Ed ecco che Isaia prevede il nuovo esodo da quella terra. Questo secondo esodo avviene nel 537 a.C., e il popolo ritorna nella terra promessa.
Le parole di Isaia che abbiamo ascoltato ora esprimono Dio che si confida con i suoi figli proprio in merito a questo avvenimento. Dice il Signore: «Io faccio una cosa nuova». Qual è questa cosa nuova che poi è rimasta un sogno? È il suo popolo nuovo, il quale è venuto fuori solo da Cristo Gesù! Infatti la terza uscita è quella che è avvenuta in Cristo, è la Pasqua. 
Se noi prendessimo Cristo e ci convertissimo a lui, non ci sarebbe più questo orribile combatterci l’un l’altro nel mondo, ma finalmente tutta l’umanità sarebbe in una profonda comunione, una comunione con Dio, una comunione tra gli uomini ed anche una comunione con la natura. 

SALMO 125 (126)

Grandi cose ha fatto il Signore per noi.

Quando il Signore ristabilì la sorte di Sion,
ci sembrava di sognare.
Allora la nostra bocca si riempì di sorriso,
la nostra lingua di gioia.	

Allora si diceva tra le genti:
«Il Signore ha fatto grandi cose per loro».
Grandi cose ha fatto il Signore per noi:
eravamo pieni di gioia.		

Ristabilisci, Signore, la nostra sorte,
come i torrenti del Negheb.
Chi semina nelle lacrime
mieterà nella gioia.	

Nell’andare, se ne va piangendo,
portando la semente da gettare,
ma nel tornare, viene con gioia,
portando i suoi covoni.		

DALLA LETTERA DI SAN PAOLO APOSTOLO AI FILIPPÉSI (Fil 3, 8-14)
Fratelli, ritengo che tutto sia una perdita a motivo della sublimità della conoscenza di Cristo Gesù, mio Signore. Per lui ho lasciato perdere tutte queste cose e le considero spazzatura, per guadagnare Cristo ed essere trovato in lui, avendo come mia giustizia non quella derivante dalla Legge, ma quella che viene dalla fede in Cristo, la giustizia che viene da Dio, basata sulla fede: perché io possa conoscere lui, la potenza della sua risurrezione, la comunione alle sue sofferenze, facendomi conforme alla sua morte, nella speranza di giungere alla risurrezione dai morti.
Non ho certo raggiunto la mèta, non sono arrivato alla perfezione; ma mi sforzo di correre per conquistarla, perché anch’io sono stato conquistato da Cristo Gesù. Fratelli, io non ritengo ancora di averla conquistata. So soltanto questo: dimenticando ciò che mi sta alle spalle e proteso verso ciò che mi sta di fronte, corro verso la mèta, al premio che Dio ci chiama a ricevere lassù, in Cristo Gesù. Parola di Dio.

Paolo dice che il suo scopo, il suo desiderio è conoscere Cristo. Conoscere non ha il significato che usiamo noi, ma ha il significato di possedere, di entrare in comunione totale e radicale di vita. È la conoscenza di Cristo nel senso di essere in una comunione radicale e totale. La si capisce bene se ci si richiama le parole che Paolo dice: «Chi mi separerà dall’amore di Cristo?» (Rom 8,35). 
«Per lui ho lasciato perdere tutte queste cose e le considero spazzatura»: sapete quali sono quelle cose? C’era gente che aveva invidia di Paolo e andava a predicare per rivalità contro di lui, per fargli tutti i dispetti possibili e immaginabili! E Paolo dice: «Ho lasciato perdere tutto quello che riguarda la mia persona, il mio orgoglio, la mia vanità, i miei soldi, i miei interessi. Ho lasciato perdere tutto per Cristo Signore!» Mettetevi dì fronte a Cristo e dite: butto via tutte le smanie che faccio, le sciocchezze, voglio pensare più a Cristo, e in Cristo parlare sul serio. Ma se non c’è questa passione di Cristo, per forza lasci la Messa, non preghi più! E dopo come fai per coprire il tuo fallimento personale? Attacchi e aggredisci! Non c’è più la conformità alla Passione di Cristo.

Lode e onore a te, Signore Gesù!
Ritornate a me con tutto il cuore, dice il Signore,
perché io sono misericordioso e pietoso.
Lode e onore a te, Signore Gesù!

DAL VANGELO SECONDO GIOVANNI (Gv 8, 1-11)
In quel tempo, Gesù si avviò verso il monte degli Ulivi. Ma al mattino si recò di nuovo nel tempio e tutto il popolo andava da lui. Ed egli sedette e si mise a insegnare loro. Allora gli scribi e i farisei gli condussero una donna sorpresa in adulterio, la posero in mezzo e gli dissero: «Maestro, questa donna è stata sorpresa in flagrante adulterio. Ora Mosè, nella Legge, ci ha comandato di lapidare donne come questa. Tu che ne dici?». Dicevano questo per metterlo alla prova e per avere motivo di accusarlo. Ma Gesù si chinò e si mise a scrivere col dito per terra. Tuttavia, poiché insistevano nell’interrogarlo, si alzò e disse loro: «Chi di voi è senza peccato, getti per primo la pietra contro di lei». E, chinatosi di nuovo, scriveva per terra. Quelli, udito ciò, se ne andarono uno per uno, cominciando dai più anziani. Lo lasciarono solo, e la donna era là in mezzo. Allora Gesù si alzò e le disse: «Donna, dove sono? Nessuno ti ha condannata?». Ed ella rispose: «Nessuno, Signore». E Gesù disse: «Neanch’io ti condanno; va’ e d’ora in poi non peccare più». Parola del Signore.

Per il suo peccato questa donna è già condannata, è emarginata, deve scomparire, non può essere accettata! Lo stesso avviene oggi. Chi si trova in certe condizioni sociali (forse nel peccato, ma non è quello) è già condannato: deve scomparire. Il Signore, invece, si mette dentro di lei e capisce il dramma di questa donna, la quale, secondo Gesù, deve vivere; secondo i Farisei deve morire: è lo scontro frontale di due concezioni del modo di esistere su questa terra. Gesù entra nella comunione con questa donna che pecca e vuole riportarla alla vita. È una donna, è una creatura di Dio che ha peccato, ma che deve essere rimessa nella comunione con Dio e quindi nella comunione con gli uomini. Gesù sente che solo l’amore di Dio guarirà quella donna. 
«Chi di voi non ha peccato, scagli la prima pietra»: e dai più anziani ai più giovani sono scappati via tutti! Meno male che sono stati onesti. Poi Gesù si rivolge a questa donna, ma ormai l’aveva già salvata, perché aveva condiviso la sua situazione tremenda e non aveva avuto paura di correre il pericolo di perdere la vita. 
Il nostro rischio è di giudicare secondo l’istinto e l’interesse personale, anziché guardare il bene reale, oggettivo, della persona e la sua rinascita a gloria di Dio. Solo guardando tutto con gli occhi di Gesù si ha un reale cambiamento in noi e negli altri.
Lunedì 18 Marzo
S. Cirillo di gerusalemme; S. Frediano; S. Edorardo

Cirillo fu successore del vescovo Massimo nella sede di Gerusalemme nell’anno 348, ai tempi dell’arianesimo (dottrina che negava la divinità di Cristo). Per difendere la vera dottrina della fede dovette recarsi in esilio molte volte. Leone XIII lo ha proclamato dottore della Chiesa per le sue catechesi sui sacramenti dell’iniziazione cristiana. 

DAL LIBRO DEL PROFETA DANIELE (Dn 13, 41c-62)
In quei giorni, la moltitudine condannò Susanna a morte. Allora Susanna ad alta voce esclamò: «Dio eterno, che conosci i segreti, che conosci le cose prima che accadano, tu lo sai che hanno deposto il falso contro di me! Io muoio innocente di quanto essi iniquamente hanno tramato contro di me». E il Signore ascoltò la sua voce. Mentre Susanna era condotta a morte, il Signore suscitò il santo spirito di un giovanetto, chiamato Daniele, il quale si mise a gridare: «Io sono innocente del sangue di lei!». Tutti si voltarono verso di lui dicendo: «Che cosa vuoi dire con queste tue parole?». Allora Daniele, stando in mezzo a loro, disse: «Siete così stolti, o figli d’Israele? Avete condannato a morte una figlia d’Israele senza indagare né appurare la verità! Tornate al tribunale, perché costoro hanno deposto il falso contro di lei». Il popolo tornò subito indietro e gli anziani dissero a Daniele: «Vieni, siedi in mezzo a noi e facci da maestro, poiché Dio ti ha concesso le prerogative dell’anzianità». Daniele esclamò: «Separàteli bene l’uno dall’altro e io li giudicherò». Separàti che furono, Daniele disse al primo: «O uomo invecchiato nel male! Ecco, i tuoi peccati commessi in passato vengono alla luce, quando davi sentenze ingiuste, opprimendo gli innocenti e assolvendo i malvagi, mentre il Signore ha detto: Non ucciderai il giusto e l’innocente. Ora, dunque, se tu hai visto costei, di’: sotto quale albero tu li hai visti stare insieme?». Rispose: «Sotto un lentìsco». Disse Daniele: «In verità, la tua menzogna ti ricadrà sulla testa. Già l’angelo di Dio ha ricevuto da Dio la sentenza e ti squarcerà in due». 
Allontanato questi, fece venire l’altro e gli disse: «Stirpe di Canaan e non di Giuda, la bellezza ti ha sedotto, la passione ti ha pervertito il cuore! Così facevate con le donne d’Israele ed esse per paura si univano a voi. Ma una figlia di Giuda non ha potuto sopportare la vostra iniquità. Dimmi dunque, sotto quale albero li hai sorpresi insieme?». Rispose: «Sotto un léccio». Disse Daniele: «In verità anche la tua menzogna ti ricadrà sulla testa. Ecco, l’angelo di Dio ti aspetta con la spada in mano, per tagliarti in due e così farti morire». Allora tutta l’assemblea proruppe in grida di gioia e benedisse Dio, che salva coloro che sperano in lui. Poi, insorgendo contro i due anziani, ai quali Daniele aveva fatto confessare con la loro bocca di avere deposto il falso, fece loro subire la medesima pena che avevano tramato contro il prossimo e, applicando la legge di Mosè, li fece morire. In quel giorno fu salvato il sangue innocente. Parola di Dio.

Lo scopo di questo racconto è di dimostrare che Dio è presente nelle vicende umane: la virtù riesce, con l’aiuto di Dio, a superare le trame dei peccatori, a smascherare i disegni criminosi dei malvagi e la loro prepotenza.
La virtù trionfa sul vizio; la castità vince la lussuria e l’inganno. Inoltre il racconto mette in evidenza che la saggezza e la sapienza sono un dono di Dio e non solo dell’età matura. Daniele, giovanissimo, ha il dono dell’anzianità. 
Il vizio è un abitudine costante che spinge l’uomo al male, mentre la virtù è l’opposto: abitudine costante che spinge l’uomo a fare il bene. Però attenzione, una cosa è il sentire, un’altra è l’acconsentire. L’invidia la sentono tutti: uomini e donne, anche i santi e le sante. Pur sentendo quest’invidia chi è in Cristo domina quest’istinto brutale e non si lascia vincere da esso nelle scelte che egli compie. 
In Cristo, i sentimenti umani possono ricevere la loro perfezione nella carità e nella beatitudine divina. 

SALMO 22 (23) 

Con te, Signore, non temo alcun male.

Il Signore è il mio pastore:
non manco di nulla.
Su pascoli erbosi mi fa riposare,
ad acque tranquille mi conduce.
Rinfranca l’anima mia. 		

Mi guida per il giusto cammino
a motivo del suo nome.		
Anche se vado per una valle oscura,
non temo alcun male, perché tu sei con me.
Il tuo bastone e il tuo vincastro
mi danno sicurezza.	

Davanti a me tu prepari una mensa
sotto gli occhi dei miei nemici.
Ungi di olio il mio capo;
il mio calice trabocca.		

Sì, bontà e fedeltà mi saranno compagne
tutti i giorni della mia vita,
abiterò ancora nella casa del Signore
per lunghi giorni.		

Lode e onore a te, Signore Gesù!
Io sono la luce del mondo, dice il Signore, 
chi segue me avrà la luce della vita.
Lode e onore a te, Signore Gesù!

DAL VANGELO SECONDO GIOVANNI (Gv 8, 12-20)
In quel tempo, Gesù parlò [ai farisei] e disse: «Io sono la luce del mondo; chi segue me, non camminerà nelle tenebre, ma avrà la luce della vita». 
Gli dissero allora i farisei: «Tu dai testimonianza di te stesso; la tua testimonianza non è vera». Gesù rispose loro: «Anche se io do testimonianza di me stesso, la mia testimonianza è vera, perché so da dove sono venuto e dove vado. Voi invece non sapete da dove vengo o dove vado. Voi giudicate secondo la carne; io non giudico nessuno. E anche se io giudico, il mio giudizio è vero, perché non sono solo, ma io e il Padre che mi ha mandato. E nella vostra Legge sta scritto che la testimonianza di due persone è vera. Sono io che do testimonianza di me stesso, e anche il Padre, che mi ha mandato, dà testimonianza di me». 
Gli dissero allora: «Dov’è tuo padre?». Rispose Gesù: «Voi non conoscete né me né il Padre mio; se conosceste me, conoscereste anche il Padre mio». 
Gesù pronunziò queste parole nel luogo del tesoro, mentre insegnava nel tempio. E nessuno lo arrestò, perché non era ancora venuta la sua ora. Parola del Signore.

Dice il Signore: «Chi segue me, non camminerà nelle tenebre, ma avrà la luce della vita», cioè quella luce che dà la possibilità di capire tutte le cose.
Non ci sono uguali stati di vita e quindi non ci sono uguali stati di luce. In noi tutti c’è la luce del Signore che si riflette nella nostra vita, e la nostra vita viene capita nella misura in cui quella luce ci illumina. Tutte le difficoltà che in una comunità umana possono esserci provengono da questa differenza di luce, per cui ci si deve accogliere sempre con un amore infinito, perché solo nell’amore la luce diventa luce, altrimenti diventa tenebra e morte.
Come si fa a camminare in questa luce che Gesù ci dona? Il lavoro interiore ci apre al dialogo continuo con lui. Tante volte, quando non lavoriamo interiormente, corriamo il rischio di essere acidi, sbrigativi, distratti: è il morire in se stessi. Quando uno ad esempio sta molti giorni con il muso, dovrebbe riflettere, ma proprio sul serio, perché spegne se stesso invece che dare luce agli altri.
Come dice il Signore «Chi segue me avrà la luce della vita». Se dice che “l’avrà” significa che non ce l’ha ora, ma ogni giorno l’avrà. Che voglia di andar dietro solo a Gesù! Ci state? Solo andando dietro a Gesù anche gli altri fratelli saranno innamorati perché solo in Gesù c’è la salvezza, c’è il senso della storia, del tempo. 

Martedì 19 Marzo
B. Andrea Gallerani
S. Giuseppe (s)

DAL SECONDO LIBRO DI SAMUÈLE (2Sam 7, 4-5a.12-14a.16)
In quei giorni, fu rivolta a Natan questa parola del Signore: «Va’ e di’ al mio servo Davide: Così dice il Signore: “Quando i tuoi giorni saranno compiuti e tu dormirai con i tuoi padri, io susciterò un tuo discendente dopo di te, uscito dalle tue viscere, e renderò stabile il suo regno. 
Egli edificherà una casa al mio nome e io renderò stabile il trono del suo regno per sempre. Io sarò per lui padre ed egli sarà per me figlio. 
La tua casa e il tuo regno saranno saldi per sempre davanti a te, il tuo trono sarà reso stabile per sempre”». Parola di Dio.

Dio rassicura Davide che avrà una discendenza che continuerà a guidare il suo popolo, il popolo di Dio. Dal tronco di Jesse, padre di Davide, spunterà un germoglio che reggerà il popolo di Dio. Questo si è attuato in Gesù, il quale, in forza della paternità legale di Giuseppe, appartiene alla stirpe di Davide, germoglio di Jesse.
Dalla tribù di Davide viene fuori Gesù come uomo, lui che è figlio di Dio. Su questa terra, credetelo, ve lo dico con tutto il cuore, l’unica cosa nuova è una persona: è Gesù. Fuori di lui noi ripeteremo sempre ciò che l’uomo fin dall’inizio ha compiuto: separazioni, divisioni, lotte, odi, sfruttamenti! La cosa nuova è solamente lui. Egli è la nuova creatura e chiunque è in Cristo è nuova creazione, e in Lui e con lui fa nuove tutte le cose!

SALMO 88 (89)

In eterno durerà la sua discendenza.

Canterò in eterno l’amore del Signore,
di generazione in generazione 
farò conoscere con la mia bocca la tua fedeltà,
perché ho detto: «È un amore edificato per sempre;
nel cielo rendi stabile la tua fedeltà».	

«Ho stretto un’alleanza con il mio eletto,
ho giurato a Davide, mio servo.
Stabilirò per sempre la tua discendenza,
di generazione in generazione edificherò il tuo trono».	

«Egli mi invocherà: “Tu sei mio padre,
mio Dio e roccia della mia salvezza”.
Gli conserverò sempre il mio amore,
la mia alleanza gli sarà fedele».	

DALLA LETTERA DI SAN PAOLO APOSTOLO AI ROMANI (Rm 4, 13.16-18.22)
Fratelli, non in virtù della Legge fu data ad Abramo, o alla sua discendenza, la promessa di diventare erede del mondo, ma in virtù della giustizia che viene dalla fede. Eredi dunque si diventa in virtù della fede, perché sia secondo la grazia, e in tal modo la promessa sia sicura per tutta la discendenza: non soltanto per quella che deriva dalla Legge, ma anche per quella che deriva dalla fede di Abramo, il quale è padre di tutti noi – come sta scritto: «Ti ho costituito padre di molti popoli» – davanti al Dio nel quale credette, che dà vita ai morti e chiama all’esistenza le cose che non esistono.
Egli credette, saldo nella speranza contro ogni speranza, e così divenne padre di molti popoli, come gli era stato detto: «Così sarà la tua discendenza». Ecco perché gli fu accreditato come giustizia.
Parola di Dio.

Dio vuole che Abramo viva una relazione vitale, attiva, di fede con lui. Lo manda prima fra i Curdi, poi nella terra di Canaan. E gli dice: «Conta le stelle del cielo, la sabbia del mare, tu avrai una progenie così». Lui dice: «Ci credo». Poi lo fa aspettare 25 anni. Perché Dio ha voluto un uomo così vecchio? Perché voleva che Sara, sterile, si persuadesse che non c’era proprio più niente da fare? Perché voleva che capisse che quel popolo, che veniva fuori da lui, doveva essere un popolo che si basava sulla fede in Dio e che leggesse tutta la realtà con lo sguardo della fede, non secondo una sapienza umana. Abramo credette contro ogni speranza. 
I cristiani sperano contro ogni speranza, perché hanno il modo di vedere di Dio e la loro forza non è più l’uomo, ma è Dio. 
Più vai avanti, più la potenza di Dio opera e più ti accorgi che tu sei un niente, come Maria. Più ti accorgi del tuo niente, più trionfa la potenza di Dio; più l’uomo è pieno di se stesso e meno combina e più si dispera. 

Alleluia, alleluia, alleluia.
Beato chi abita nella tua casa, Signore:
senza fine canta le tue lodi.
Alleluia, alleluia, alleluia.

DAL VANGELO SECONDO MATTEO (Mt 1, 16.18-21.24a)	
Giacobbe generò Giuseppe, lo sposo di Maria, dalla quale è nato Gesù, chiamato Cristo.
Così fu generato Gesù Cristo: sua madre Maria, essendo promessa sposa di Giuseppe, prima che andassero a vivere insieme si trovò incinta per opera dello Spirito Santo. Giuseppe suo sposo, poiché era uomo giusto e non voleva accusarla pubblicamente, pensò di ripudiarla in segreto. 
Mentre però stava considerando queste cose, ecco, gli apparve in sogno un angelo del Signore e gli disse: «Giuseppe, figlio di Davide, non temere di prendere con te Maria, tua sposa. Infatti il bambino che è generato in lei viene dallo Spirito Santo; ella darà alla luce un figlio e tu lo chiamerai Gesù: egli infatti salverà il suo popolo dai suoi peccati».
Quando si destò dal sonno, Giuseppe fece come gli aveva ordinato l’angelo del Signore. Parola del Signore. 

Giuseppe era un uomo giusto e la Scrittura dice che è giusto colui che fa le cose rette agli occhi di Dio. Giuseppe ha fatto la volontà del Padre e ha compiuto la sua missione. L’importanza di Giuseppe non è data dalla funzione che compie. Potremmo dire, ragionando umanamente, che rispetto a Maria, Giuseppe è molto in secondo piano, ma la grandezza della sua persona sta nel fatto che compie la volontà del Padre. Giuseppe ha passato dei momenti terribili: lui si trova Maria incinta, che mistero grande! Il Signore lo ha proprio macinato, permettendo che fosse nella condizione più terribile, il dubbio riguardo a Maria. E poi in quella sofferenza arriva il Signore: «Non temere è opera dello Spirito Santo». E Giuseppe la prese con sé senza battere ciglio. La sua grandezza dove stava? Era nell’amore al Signore.
Come cambiano tutte le cose quando amiamo Gesù! Non ha più importanza il posto dove lui ci manda, ha importanza lui che ci manda. Sei tentato di fare ciò che è importante agli occhi degli uomini; sei tentato di fare e di misurare le cose secondo l’importanza che danno gli uomini, ma una volta che sei entrato in Gesù e che Gesù è entrato in te e si è stabilito questo rapporto profondo d’amore, cadono queste categorie, ti interessa soltanto fare quello che vuole lui perché quello è veramente grande. 

Mercoledì 20 Marzo
S. Archippo; S. Cutberto; B. Ambrogio Sansedoni 

DAL LIBRO DEL PROFETA DANIELE (Dn 3, 14-20.46.50.91-92.95)
In quei giorni il re Nabucodònosor disse: «È vero, Sadrac, Mesac e Abdènego, che voi non servite i miei dèi e non adorate la statua d’oro che io ho fatto erigere? Ora se voi, quando udrete il suono del corno, del flauto, della cetra, dell’arpa, del salterio, della zampogna e di ogni specie di strumenti musicali, sarete pronti a prostrarvi e adorare la statua che io ho fatto, bene; altrimenti, in quel medesimo istante, sarete gettati in mezzo a una fornace di fuoco ardente. Quale dio vi potrà liberare dalla mia mano?». Ma Sadrac, Mesac e Abdènego risposero al re Nabucodònosor: «Noi non abbiamo bisogno di darti alcuna risposta in proposito; sappi però che il nostro Dio, che serviamo, può liberarci dalla fornace di fuoco ardente e dalla tua mano, o re. Ma anche se non ci liberasse, sappi, o re, che noi non serviremo mai i tuoi dèi e non adoreremo la statua d’oro che tu hai eretto».
Allora Nabucodònosor fu pieno d’ira e il suo aspetto si alterò nei confronti di Sadrac, Mesac e Abdènego, e ordinò che si aumentasse il fuoco della fornace sette volte più del solito. Poi, ad alcuni uomini fra i più forti del suo esercito, comandò di legare Sadrac, Mesac e Abdènego e gettarli nella fornace di fuoco ardente.
I servi del re, che li avevano gettati dentro, non cessarono di aumentare il fuoco nella fornace, con bitume, stoppa, pece e sarmenti. La fiamma si alzava quarantanove cùbiti sopra la fornace e uscendo bruciò quei Caldèi che si trovavano vicino alla fornace. Ma l’angelo del Signore, che era sceso con Azarìa e con i suoi compagni nella fornace, allontanò da loro la fiamma del fuoco della fornace e rese l’interno della fornace come se vi soffiasse dentro un vento pieno di rugiada. Così il fuoco non li toccò affatto, non fece loro alcun male, non diede loro alcuna molestia. Allora il re Nabucodònosor rimase stupito e alzatosi in fretta si rivolse ai suoi ministri: «Non abbiamo noi gettato tre uomini legati in mezzo al fuoco?». «Certo, o re», risposero. Egli soggiunse: «Ecco, io vedo quattro uomini sciolti, i quali camminano in mezzo al fuoco, senza subirne alcun danno; anzi il quarto è simile nell’aspetto a un figlio di dèi». 
Nabucodònosor prese a dire: «Benedetto il Dio di Sadrac, Mesac e Abdènego, il quale ha mandato il suo angelo e ha liberato i servi che hanno confidato in lui; hanno trasgredito il comando del re e hanno esposto i loro corpi per non servire e per non adorare alcun altro dio all’infuori del loro Dio». Parola di Dio.

Noi siamo schiavi di tutta la non-fede; castighiamo noi stessi perché abbiamo idoli dai quali non sappiamo staccarci e non siamo semplici, adoriamo idoli che non rispondono alla nostra fame e tuttavia non sappiamo distaccarcene.
Io non soffro se amo troppo il Signore, o perché ho avuto troppa fiducia in lui, nella mia vita ho solo patito per i miei idoli ai quali non volevo smettere di bruciare l’incenso e gli idoli erano il mio orgoglio, la vanità, i miei puntigli dai quali non volevo separarmi; non volevo abbattere il mio pantheon e non volevo arrendermi al mio Dio. Nella fede noi ci liberiamo.
Non so se a voi sorelle mie è mai capitato di aver patito perché vi ritenevate brutte oppure troppo grasse o troppo secche o non formate bene. Ringraziate Iddio se avete patito per quella sofferenza perché avete capito che avete patito per la vanità e ve ne liberate buttandovi in Dio. Fratelli miei, sorelle mie, se soffrite psichicamente dentro di voi, soffrite certamente per l’uomo naturale che non capisce Dio, dai liberiamoci! Anche noi preti se soffriamo è solo perché non ce la facciamo a fare il salto nella fede, nell’abbandono in Dio. Nella fede io mi arrendo al mio Dio ed ho la pienezza!
CANT. DN 3, 52-56

A te la lode e la gloria nei secoli.

Benedetto sei tu, Signore, Dio dei padri nostri,
Benedetto il tuo nome glorioso e santo.		

Benedetto sei tu nel tuo tempio santo, glorioso,
Benedetto sei tu sul trono del tuo regno.		

Benedetto sei tu che penetri con lo sguardo gli abissi 
e siedi sui cherubini,
Benedetto sei tu nel firmamento del cielo.		

Lode e onore a te, Signore Gesù!
Beati coloro che custodiscono la parola di Dio
con cuore integro e buono 
e producono frutto con perseveranza.
Lode e onore a te, Signore Gesù!

DAL VANGELO SECONDO GIOVANNI (Gv 8, 31-42)
In quel tempo, Gesù disse a quei Giudei che gli avevano creduto: «Se rimanete nella mia parola, siete davvero miei discepoli; conoscerete la verità e la verità vi farà liberi». Gli risposero: «Noi siamo discendenti di Abramo e non siamo mai stati schiavi di nessuno. Come puoi dire: “Diventerete liberi”?». 
Gesù rispose loro: «In verità, in verità io vi dico: chiunque commette il peccato è schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi farà liberi, sarete liberi davvero. So che siete discendenti di Abramo. Ma intanto cercate di uccidermi perché la mia parola non trova accoglienza in voi. Io dico quello che ho visto presso il Padre; anche voi dunque fate quello che avete ascoltato dal padre vostro». 
Gli risposero: «Il padre nostro è Abramo». Disse loro Gesù: «Se foste figli di Abramo, fareste le opere di Abramo. Ora invece voi cercate di uccidere me, un uomo che vi ha detto la verità udita da Dio. Questo, Abramo non l’ha fatto. Voi fate le opere del padre vostro». Gli risposero allora: «Noi non siamo nati da prostituzione; abbiamo un solo padre: Dio!». Disse loro Gesù: «Se Dio fosse vostro padre, mi amereste, perché da Dio sono uscito e vengo; non sono venuto da me stesso, ma lui mi ha mandato». Parola del Signore.

La verità è Cristo, è lui che ci rende liberi.
Come si fa a vedere che non c’è più una divisione tra voi e Cristo, non ci sono più degli scompartimenti, ma Cristo vi ha compenetrato per cui Cristo vive in voi? Siete liberi da tutte le cose! Il cristiano ha una libertà infinita, come è infinito Dio, non si regola più secondo il modo di pensare degli uomini, ma secondo Dio, è libero dal condizionamento del mondo. Quando siamo liberi dal mondo? Quando purifichiamo il nostro cuore perché il mondo, con tutte le sue terribili leggi, è dentro di noi! Purifica il tuo cuore: in ogni azione, in ogni sentimento, si mescola il mondo dentro di te! Se non sei più che attento e non lavori interiormente, molte volte sei spinto dal mondo, pur essendo in Dio. Dentro ogni nostra azione si infiltrano i motivi del mondo e questi motivi sono veramente terribili: si infiltrano le invidie, le gelosie, gli odi, i rifiuti, la paura, le ansie. Quindi il tuo cuore deve essere sempre purificato per essere libero dal mondo. Immergendoti nell’amore di Dio ti liberi dalle leggi del mondo. La nostra salvezza non è nelle cose del mondo, negli appoggi, nei potenti di questa terra. No, è in Cristo Gesù. «Diventare» Gesù è diventare liberi; Gesù è la nostra libertà.




Giovedì 21 Marzo
S. Lupicino; S. Nicola di Flue; S. Benedetta Frassinello 

DAL LIBRO DELLA GÈNESI (Gen 17, 3-9)
In quei giorni Abram si prostrò con il viso a terra e Dio parlò con lui: «Quanto a me, ecco, la mia alleanza è con te: diventerai padre di una moltitudine di nazioni. Non ti chiamerai più Abram, ma ti chiamerai Abramo, perché padre di una moltitudine di nazioni ti renderò. E ti renderò molto, molto fecondo; ti farò diventare nazioni e da te usciranno dei re. Stabilirò la mia alleanza con te e con la tua discendenza dopo di te di generazione in generazione, come alleanza perenne, per essere il Dio tuo e della tua discendenza dopo di te. La terra dove sei forestiero, tutta la terra di Canaan, la darò in possesso per sempre a te e alla tua discendenza dopo di te; sarò il loro Dio». Disse Dio ad Abramo: «Da parte tua devi osservare la mia alleanza, tu e la tua discendenza dopo di te, di generazione in generazione».
Parola di Dio.

Dio fece alleanza con Abramo, gli predisse che avrebbe avuto tanti figli quante le stelle del cielo e la sabbia del mare. Aveva 75 anni, sua moglie 65, ma non potevano avere figli. Abramo capì che doveva fidarsi di Dio. Tuttavia perché fosse convinto che era Dio che operava, Dio lo fece aspettare altri 25 anni; era vecchio e stanco e in Sara non c'era proprio più l'utero. E Dio gli dette un figlio: Isacco. Abramo però doveva amare Dio più del suo figlio. Doveva essere pronto a tutto gli chiese di sacrificargli il figlio Isacco. Obbedì. Dio lo fermò e disse: «Ho visto». Abramo diventò il padre dei credenti. 
I pensieri di Dio sono infinitamente diversi da quelli dell'uomo, Dio sa quel che vuole e l'uomo deve volere quello che Dio vuole, solo così si avrà un popolo nuovo. 

SALMO 104 (105)

Il Signore si è sempre ricordato della sua alleanza.

Cercate il Signore e la sua potenza,
ricercate sempre il suo volto.		
Ricordate le meraviglie che ha compiuto,
i suoi prodigi e i giudizi della sua bocca.    

Voi, stirpe di Abramo, suo servo,
figli di Giacobbe, suo eletto.
È lui il Signore, nostro Dio:
su tutta la terra i suoi giudizi.		

Si è sempre ricordato della sua alleanza,
parola data per mille generazioni,
dell’alleanza stabilita con Abramo
e del suo giuramento a Isacco.	

Lode e onore a te, Signore Gesù!
Oggi non indurite il vostro cuore, 
ma ascoltate la voce del Signore.
Lode e onore a te, Signore Gesù!

DAL VANGELO SECONDO GIOVANNI (Gv 8, 51-59)
In quel tempo, Gesù disse ai Giudei: «In verità, in verità io vi dico: “Se uno osserva la mia parola, non vedrà la morte in eterno”». Gli dissero allora i Giudei: «Ora sappiamo che sei indemoniato. Abramo è morto, come anche i profeti, e tu dici: “Se uno osserva la mia parola, non sperimenterà la morte in eterno”. Sei tu più grande del nostro padre Abramo, che è morto? Anche i profeti sono morti. Chi credi di essere?». Rispose Gesù: «Se io glorificassi me stesso, la mia gloria sarebbe nulla. Chi mi glorifica è il Padre mio, del quale voi dite: “È nostro Dio!”, e non lo conoscete. Io invece lo conosco. Se dicessi che non lo conosco, sarei come voi: un mentitore. Ma io lo conosco e osservo la sua parola. Abramo, vostro padre, esultò nella speranza di vedere il mio giorno; lo vide e fu pieno di gioia». Allora i Giudei gli dissero: «Non hai ancora cinquant’anni e hai visto Abramo?». Rispose loro Gesù: «In verità, in verità io vi dico: prima che Abramo fosse, Io Sono». Allora raccolsero delle pietre per gettarle contro di lui; ma Gesù si nascose e uscì dal tempio. Parola del Signore.

A coloro che accolgono il suo insegnamento Gesù promette la vita eterna. I giudei che lo udivano, rispondono con superficialità: «Ma chi pretendi di essere? Abramo è morto e tu dici: chi crede in me non morirà in eterno». Gesù risponde che viene da Dio e conosce Dio e sa quello che dice: esisteva prima che Abramo esistesse. Egli è «Io sono», cioè Dio. 
Cristo Signore è Dio benedetto nei secoli, nel quale abita la pienezza della divinità, corporalmente: lui è prima di tutte le cose, è prima che Abramo fosse, lui è Dio benedetto nei secoli. Abbiamo scelto Cristo nella speranza di essere un giorno posseduti da lui pienamente, per godere della sua onnipotenza, dell'onnipotenza dell'amore!

Venerdì 22 Marzo
S. Lea; S. Benvenuto Scotivoli

DAL LIBRO DEL PROFETA GEREMÌA (Ger 20, 10-13)
Sentivo la calunnia di molti: «Terrore all’intorno! Denunciàtelo! Sì, lo denunceremo».
Tutti i miei amici aspettavano la mia caduta: «Forse si lascerà trarre in inganno, così noi prevarremo su di lui, ci prenderemo la nostra vendetta». Ma il Signore è al mio fianco come un prode valoroso, per questo i miei persecutori vacilleranno e non potranno prevalere; arrossiranno perché non avranno successo, sarà una vergogna eterna e incancellabile.
Signore degli eserciti, che provi il giusto, che vedi il cuore e la mente, possa io vedere la tua vendetta su di loro, poiché a te ho affidato la mia causa!
Cantate inni al Signore, lodate il Signore, perché ha liberato la vita del povero dalle mani dei malfattori. Parola di Dio.

Geremia è stato gettato in prigione e poi morirà trascinato via. È bellissima la vita di Geremia, come quella di tutti i profeti.  Morirà in Egitto, senza avere più nulla, da solo, ma la sua missione ha prodotto il frutto. Quando? Dopo, nel ritorno dall'esilio, pian piano si è creato il piccolo gruppo, il resto di Israele. 
Sappiamo con certezza che appena annunci la verità di Dio, subito trovi la crocifissione, ma non guardiamo a ciò che toccherà a noi in sorte, ciò che ci capiterà.
Noi sappiamo che camminiamo in Gesù e lui ci porta avanti. Lui ha detto: «Io sarò con te, tu vai!». Affronti con gioia la crocifissione, perché sai che in quella crocifissione è già contenuta la risurrezione. Come avverrebbe la redenzione nel campo della giustizia se non ci fossero fratelli e sorelle che trasformano la loro professione in una celebrazione della giustizia, della verità e del bene, e che quando vengono a scontrarsi sanno che vengono anche crocifissi e ci perdono? Come avverrà la speranza dei piccoli e dei poveri se non attraverso questo? 
SALMO 17 (18)

Nell’angoscia t’invoco: salvami, Signore.

Ti amo, Signore, mia forza,
Signore, mia roccia, 
mia fortezza, mio liberatore.	

Mio Dio, mia rupe, in cui mi rifugio;
mio scudo, mia potente salvezza e mio baluardo.
Invoco il Signore, degno di lode,
e sarò salvato dai miei nemici.	

Mi circondavano flutti di morte,
mi travolgevano torrenti infernali;
già mi avvolgevano i lacci degli ínferi,
già mi stringevano agguati mortali.		

Nell’angoscia invocai il Signore, nell’angoscia gridai al mio Dio:
dal suo tempio ascoltò la mia voce,
a lui, ai suoi orecchi, giunse il mio grido.		

Lode e onore a te, Signore Gesù!
Le tue parole, Signore, sono spirito e vita;
tu hai parole di vita eterna.
Lode e onore a te, Signore Gesù! 

DAL VANGELO SECONDO GIOVANNI (Gv 10, 31-42)
In quel tempo, i Giudei raccolsero delle pietre per lapidare Gesù. Gesù disse loro: «Vi ho fatto vedere molte opere buone da parte del Padre: per quale di esse volete lapidarmi?». Gli risposero i Giudei: «Non ti lapidiamo per un’opera buona, ma per una bestemmia: perché tu, che sei uomo, ti fai Dio». Disse loro Gesù: «Non è forse scritto nella vostra Legge: “Io ho detto: voi siete dèi”? Ora, se essa ha chiamato dèi coloro ai quali fu rivolta la parola di Dio – e la Scrittura non può essere annullata –, a colui che il Padre ha consacrato e mandato nel mondo voi dite: “Tu bestemmi”, perché ho detto: “Sono Figlio di Dio”? Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre». Allora cercarono nuovamente di catturarlo, ma egli sfuggì dalle loro mani. Ritornò quindi nuovamente al di là del Giordano, nel luogo dove prima Giovanni battezzava, e qui rimase. Molti andarono da lui e dicevano: «Giovanni non ha compiuto nessun segno, ma tutto quello che Giovanni ha detto di costui era vero». E in quel luogo molti credettero in lui. Parola del Signore.

Gesù è accusato di bestemmia perché ha detto di essere figlio di Dio, ma la scrittura stessa parla di uomini chiamati figli di Dio o dèi. Se è così, cosa c’è di blasfemo nel farsi chiamare figlio di Dio? Gesù non rinnega quello che ha detto di essere, ma fa osservare che il titolo di figlio di Dio non è sufficiente per decretare la sua morte. Se non vogliono credere a lui vedano almeno le opere che il Padre fa per mezzo di lui, le quali hanno un’origine divina, per cui diventerebbe evidente che lui è una sola cosa con il Padre. Gli uditori di Gesù sono ridotti al silenzio ma ancor più si ostinano a non credere, anzi pensano a come ucciderlo. Il discorso si conclude richiamando la testimonianza di Giovanni il Battista. Alcuni credettero in Gesù. E tu a che punto sei nella fede in lui? 

Sabato 23 Marzo
S. Turibio di Mogrovejo; S. Gualtiero; S. Ottone

DAL LIBRO DEL PROFETA EZECHIÈLE (Ez 37, 21-28) 
Così dice il Signore Dio: Ecco, io prenderò i figli d’Israele dalle nazioni fra le quali sono andati e li radunerò da ogni parte e li ricondurrò nella loro terra: farò di loro un solo popolo nella mia terra, sui monti d’Israele; un solo re regnerà su tutti loro e non saranno più due popoli, né saranno più divisi in due regni. Non si contamineranno più con i loro ìdoli, con i loro abomìni e con tutte le loro iniquità; li libererò da tutte le ribellioni con cui hanno peccato, li purificherò e saranno il mio popolo e io sarò il loro Dio.  Il mio servo Davide regnerà su di loro e vi sarà un unico pastore per tutti; seguiranno le mie norme, osserveranno le mie leggi e le metteranno in pratica. Abiteranno nella terra che ho dato al mio servo Giacobbe. In quella terra su cui abitarono i loro padri, abiteranno essi, i loro figli e i figli dei loro figli, per sempre; il mio servo Davide sarà loro re per sempre. 
Farò con loro un’alleanza di pace; sarà un’alleanza eterna con loro. Li stabilirò e li moltiplicherò e porrò il mio santuario in mezzo a loro per sempre. In mezzo a loro sarà la mia dimora: io sarò il loro Dio ed essi saranno il mio popolo. 
Le nazioni sapranno che io sono il Signore che santifico Israele, quando il mio santuario sarà in mezzo a loro per sempre. Parola di Dio.

Il popolo di Israele non aveva seguito l’alleanza donata da Dio ad Abramo e ai suoi discendenti e rinnovata con Isacco, Giacobbe, e con Mosè. L’unico popolo formato dalle dodici tribù, reso forte e unito da Davide, si era diviso in due regni: quello del Nord e quello del Sud, il regno di Giuda. Nel 721 a.C. gli Assiri avevano sottomesso tutto il regno del Nord. Il regno del Sud fu reso schiavo da Nabucodonosor nel 587 a.C. con la distruzione di Gerusalemme e la deportazione del popolo in Babilonia. Ezechiele, anch’egli deportato, illuminato da Dio, predice che il popolo sarà riunito ancora e farà una nuova alleanza che sarà eterna. Questa alleanza è stata donata da Cristo e non è limitata agli israeliti, ma è stipulata con l’umanità intera. La novità di questa alleanza è il cuore nuovo dato da Cristo agli uomini, che proviene dal «rinascere dall’alto» (Gv 3,3), cioè dalla partecipazione alla vita divina. È la vita di Dio, è la grazia santificante, è il principio attivo che ti lavora dentro e ti trasforma 
Dobbiamo lasciare vivere Cristo in noi, e lui potrà continuare a salvare il mondo; noi non ne siamo capaci, ma lui dentro di noi sì, perché ci ha dato un principio attivo nuovo che potenzia tutta la nostra vita e la rende stupenda nel cammino di Dio. 

CANT. GER 31, 10-12b.13

Il Signore ci custodisce come un pastore il suo gregge.

Ascoltate, genti, la parola del Signore, 
annunciàtela alle isole più lontane e dite:
«Chi ha disperso Israele lo raduna
e lo custodisce come un pastore il suo gregge».	

Perché il Signore ha riscattato Giacobbe,
lo ha liberato dalle mani di uno più forte di lui.
Verranno e canteranno inni sull’altura di Sion,
andranno insieme verso i beni del Signore.	

La vergine allora gioirà danzando
e insieme i giovani e i vecchi.
«Cambierò il loro lutto in gioia,
li consolerò e li renderò felici, senza afflizioni».		

Lode e onore a te, Signore Gesù!
Liberatevi da tutte le iniquità commesse, dice il Signore,
e formatevi un cuore nuovo e uno spirito nuovo.
Lode e onore a te, Signore Gesù!

DAL VANGELO SECONDO GIOVANNI (Gv 11, 45-56)
In quel tempo, molti dei Giudei che erano venuti da Maria, alla vista di ciò che Gesù aveva compiuto, [ossia la risurrezione di Lazzaro,] credettero in lui. Ma alcuni di loro andarono dai farisei e riferirono loro quello che Gesù aveva fatto. 
Allora i capi dei sacerdoti e i farisei riunirono il sinèdrio e dissero: «Che cosa facciamo? Quest’uomo compie molti segni. Se lo lasciamo continuare così, tutti crederanno in lui, verranno i Romani e distruggeranno il nostro tempio e la nostra nazione». Ma uno di loro, Caifa, che era sommo sacerdote quell’anno, disse loro: «Voi non capite nulla! Non vi rendete conto che è conveniente per voi che un solo uomo muoia per il popolo, e non vada in rovina la nazione intera!». Questo però non lo disse da se stesso, ma, essendo sommo sacerdote quell’anno, profetizzò che Gesù doveva morire per la nazione; e non soltanto per la nazione, ma anche per riunire insieme i figli di Dio che erano dispersi. Da quel giorno dunque decisero di ucciderlo.
Gesù dunque non andava più in pubblico tra i Giudei, ma da lì si ritirò nella regione vicina al deserto, in una città chiamata Èfraim, dove rimase con i discepoli. 
Era vicina la Pasqua dei Giudei e molti dalla regione salirono a Gerusalemme prima della Pasqua per purificarsi. Essi cercavano Gesù e, stando nel tempio, dicevano tra loro: «Che ve ne pare? Non verrà alla festa?». Parola del Signore.

Il Padre ha affidato a Gesù il suo progetto: formare un nuovo popolo, che fosse vero regno di Dio e popolo santo. Gesù doveva morire «per riunire insieme i figli di Dio che erano dispersi». Gesù attua la redenzione pagando di persona il peccato del mondo. In Cristo si diventa nuove creature, si è figli di Dio, non nati dalla carne e dal sangue, ma da Dio. Gesù è diventato fratello universale, non solo quindi del popolo ebraico, ma di tutta l'umanità. Gesù attua la vera uguaglianza: «Non c'è più giudeo né greco, non c'è più schiavo né libero, non c'è più uomo né donna, perché tutti voi siete uno in Cristo Gesù» (Gal 3,26-29). La Chiesa sarà sempre perseguitata dall'umanità che rifiuta la redenzione.

DOMENICA 24 MARZO
S. Secondulo
Domenica delle Palme

DAL LIBRO DEL PROFETA ISAÌA (Is 50, 4-7)
Il Signore Dio mi ha dato una lingua da discepolo, perché io sappia indirizzare una parola allo sfiduciato. 
Ogni mattina fa attento il mio orecchio perché io ascolti come i discepoli.
Il Signore Dio mi ha aperto l’orecchio e io non ho opposto resistenza, non mi sono tirato indietro. Ho presentato il mio dorso ai flagellatori, le mie guance a coloro che mi strappavano la barba; non ho sottratto la faccia agli insulti e agli sputi.
Il Signore Dio mi assiste, per questo non resto svergognato, per questo rendo la mia faccia dura come pietra, sapendo di non restare confuso.
Parola di Dio.

Qual è il segreto di Gesù? Ci è rivelato dal profeta Isaia ed è  questo: «Ogni mattina fa attento il mio orecchio perché io ascolti. Mi ha dato una lingua da iniziati». Che cosa significa questo? “Iniziato” è colui che è alla scuola di un maestro che rivela la sapienza e quindi conosce tutte le parole che la rivelano. Ebbene il Signore dice che Gesù è davanti al Padre e il Padre trasfonde in lui tutto il suo cammino.  E allora sa qual è il progetto del Padre e proprio perché ha amore al Padre, porta avanti quel progetto.  Lui e il Padre sono una cosa sola. Il Signore gli apre l’orecchio, cioè lo fa penetrare in profondità, e gli rivela tutto il mistero del suo cammino. 
Mentre ti immergi nel Padre, aprendo il tuo orecchio a lui, si dilata sempre più il cammino, allora tu trovi la forza per dire: «Non mi sono tirato indietro, non ho opposto resistenza». Mentre presti il dorso ai flagellatori, la barba da essere strappata, e la faccia riempita di sputi, tu in fondo sovrabbondi di gioia, perché sai che una nuova vita andrà avanti. La tua vita finirà su questa terra, ma non finirà: il Signore Gesù continuerà ad entrare nelle anime, è una storia nuova che si compie. 

SALMO 21 (22)

Dio mio, Dio mio, perché mi hai abbandonato? 

Si fanno beffe di me quelli che mi vedono,
storcono le labbra, scuotono il capo:
«Si rivolga al Signore; lui lo liberi,
lo porti in salvo, se davvero lo ama!».	

Un branco di cani mi circonda,
mi accerchia una banda di malfattori;
hanno scavato le mie mani e i miei piedi.
Posso contare tutte le mie ossa.	

Si dividono le mie vesti,
sulla mia tunica gettano la sorte.
Ma tu, Signore, non stare lontano,
mia forza, vieni presto in mio aiuto.		

Annuncerò il tuo nome ai miei fratelli,
ti loderò in mezzo all’assemblea.
Lodate il Signore, voi suoi fedeli,
gli dia gloria tutta la discendenza di Giacobbe,
lo tema tutta la discendenza d’Israele. 	

DALLA LETTERA DI SAN PAOLO APOSTOLO AI FILIPPÉSI (Fil 2, 6-11)
Cristo Gesù, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini.
Dall’aspetto riconosciuto come uomo, umiliò se stesso facendosi obbediente fino alla morte e a una morte di croce.
Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre. Parola di Dio.

Il Verbo di Dio si è incarnato, è diventato uomo, in tutto e per tutto uguale a noi.  Pur rimanendo Dio, ha voluto vivere la nostra esperienza umana. Pur essendo Dio, pienamente felice, ha voluto piangere con noi che piangiamo; pur essendo nella pienezza del bene ha voluto provare in sé la pesantezza del peccato, infatti pur non avendo peccato è stato trattato come se avesse peccato. Pur essendo immortale ha voluto morire. Ma da dove scaturisce questa sua scelta di «impoverirsi volontariamente»? Dal suo mistero più profondo: lui è Figlio di Dio e vive la sua relazione con il Padre totalmente, senza condizioni. Non ha nulla da anteporre al Padre neanche la propria vita. È povero per amore. Perché povero è totalmente libero da se stesso e dagli altri. È libero di fronte al potere, anche se sa che gli costerà la vita. È libero di fronte ai suoi oppositori,  dei quali denuncia l’incoerenza e l’ipocrisia.  Innamorato del disegno di salvezza del Padre, vuol vivere pienamente quel disegno. È servo, ovunque il Padre lo manda lui va; non tiene conto solo di sé come fanno i padroni. Tiene conto solo degli altri come fanno i servi. Il servo non porta avanti le cose perché piacciono, ma perché porta avanti un disegno più grande per il quale è disposto a dare la vita. 

Lode e onore a te, Signore Gesù!
Per noi Cristo si è fatto obbediente fino alla morte
e a una morte di croce.
Per questo Dio lo esaltò
e gli donò il nome che è al di sopra di ogni nome.
Lode e onore a te, Signore Gesù!

PASSIONE DI NOSTRO SIGNORE GESÙ CRISTO SECONDO LUCA (Lc 23, 1-49)
In quel tempo, tutta l’assemblea si alzò; condussero Gesù da Pilato e cominciarono ad accusarlo: «Abbiamo trovato costui che metteva in agitazione il nostro popolo, impediva di pagare tributi a Cesare e affermava di essere Cristo re». Pilato allora lo interrogò: «Sei tu il re dei Giudei?». Ed egli rispose: «Tu lo dici». Pilato disse ai capi dei sacerdoti e alla folla: «Non trovo in quest’uomo alcun motivo di condanna». Ma essi insistevano dicendo: «Costui solleva il popolo, insegnando per tutta la Giudea, dopo aver cominciato dalla Galilea, fino a qui». Udito ciò, Pilato domandò se quell’uomo era Galileo e, saputo che stava sotto l’autorità di Erode, lo rinviò a Erode, che in quei giorni si trovava anch’egli a Gerusalemme. 
Vedendo Gesù, Erode si rallegrò molto. Da molto tempo infatti desiderava vederlo, per averne sentito parlare, e sperava di vedere qualche miracolo fatto da lui. Lo interrogò, facendogli molte domande, ma egli non gli rispose nulla. Erano presenti anche i capi dei sacerdoti e gli scribi, e insistevano nell’accusarlo. Allora anche Erode, con i suoi soldati, lo insultò, si fece beffe di lui, gli mise addosso una splendida veste e lo rimandò a Pilato. In quel giorno Erode e Pilato diventarono amici tra loro; prima infatti tra loro vi era stata inimicizia.
Pilato, riuniti i capi dei sacerdoti, le autorità e il popolo, disse loro: «Mi avete portato quest’uomo come agitatore del popolo. Ecco, io l’ho esaminato davanti a voi, ma non ho trovato in quest’uomo nessuna delle colpe di cui lo accusate; e neanche Erode: infatti ce l’ha rimandato. Ecco, egli non ha fatto nulla che meriti la morte. Perciò, dopo averlo punito, lo rimetterò in libertà». Ma essi si misero a gridare tutti insieme: «Togli di mezzo costui! Rimettici in libertà Barabba!». Questi era stato messo in prigione per una rivolta, scoppiata in città, e per omicidio. Pilato parlò loro di nuovo, perché voleva rimettere in libertà Gesù. Ma essi urlavano: «Crocifiggilo! Crocifiggilo!». Ed egli, per la terza volta, disse loro: «Ma che male ha fatto costui? Non ho trovato in lui nulla che meriti la morte. Dunque, lo punirò e lo rimetterò in libertà». Essi però insistevano a gran voce, chiedendo che venisse crocifisso, e le loro grida crescevano. Pilato allora decise che la loro richiesta venisse eseguita. Rimise in libertà colui che era stato messo in prigione per rivolta e omicidio, e che essi richiedevano, e consegnò Gesù al loro volere. 
Mentre lo conducevano via, fermarono un certo Simone di Cirene, che tornava dai campi, e gli misero addosso la croce, da portare dietro a Gesù. Lo seguiva una grande moltitudine di popolo e di donne, che si battevano il petto e facevano lamenti su di lui. Ma Gesù, voltandosi verso di loro, disse: «Figlie di Gerusalemme, non piangete su di me, ma piangete su voi stesse e sui vostri figli. Ecco, verranno giorni nei quali si dirà: “Beate le sterili, i grembi che non hanno generato e i seni che non hanno allattato”. Allora cominceranno a dire ai monti: “Cadete su di noi!”, e alle colline: “Copriteci!”. Perché, se si tratta così il legno verde, che avverrà del legno secco?». 
Insieme con lui venivano condotti a morte anche altri due, che erano malfattori.
Quando giunsero sul luogo chiamato Cranio, vi crocifissero lui e i malfattori, uno a destra e l’altro a sinistra. Gesù diceva: «Padre, perdona loro perché non sanno quello che fanno». 
Poi dividendo le sue vesti, le tirarono a sorte.
Il popolo stava a vedere; i capi invece lo deridevano dicendo: «Ha salvato altri! Salvi se stesso, se è lui il Cristo di Dio, l’eletto». Anche i soldati lo deridevano, gli si accostavano per porgergli dell’aceto e dicevano: «Se tu sei il re dei Giudei, salva te stesso». Sopra di lui c’era anche una scritta: «Costui è il re dei Giudei».	
Uno dei malfattori appesi alla croce lo insultava: «Non sei tu il Cristo? Salva te stesso e noi!». L’altro invece lo rimproverava dicendo: «Non hai alcun timore di Dio, tu che sei condannato alla stessa pena? Noi, giustamente, perché riceviamo quello che abbiamo meritato per le nostre azioni; egli invece non ha fatto nulla di male». E disse: «Gesù, ricòrdati di me quando entrerai nel tuo regno». Gli rispose: «In verità io ti dico: oggi con me sarai nel paradiso».
Era già verso mezzogiorno e si fece buio su tutta la terra fino alle tre del pomeriggio, perché il sole si era eclissato. Il velo del tempio si squarciò a metà. Gesù, gridando a gran voce, disse: «Padre, nelle tue mani consegno il mio spirito». Detto questo, spirò. Visto ciò che era accaduto, il centurione dava gloria a Dio dicendo: «Veramente quest’uomo era giusto». Così pure tutta la folla che era venuta a vedere questo spettacolo, ripensando a quanto era accaduto, se ne tornava battendosi il petto. Tutti i suoi conoscenti, e le donne che lo avevano seguito fin dalla Galilea, stavano da lontano a guardare tutto questo. Parola del Signore.

Cristo crocifisso permane al di là del fatto del Golgota, si prolunga nella vita del cristiano. Ogni battezzato in Cristo è tale perché, nella fede e nel battesimo, entra nella vita di Cristo morto e risorto, l’Agnello dritto e immolato. Cosicché nell’esistenza del cristiano c’è la presenza prolungata del Cristo che muore e contestualmente c’è la presenza del Cristo che risorge. La conseguenza prima e fondamentale è l’annientamento del peccato nella vita del credente in Cristo. Se l’uomo fa spazio a Cristo crocifisso viene liberato dall’assurdo del peccato. Sì, dico “assurdo”, perché l’uomo che nella sua intima struttura è fatto per Iddio, con il peccato va contro se stesso, distruggendosi. È il massimo dell’insipienza, dell’alienazione dell’uomo. La croce di Cristo, invece, ha questo potere di redenzione, di appartenenza. È una funzione determinante e permanente. 
Il Cristo crocifisso è anche il Cristo risorto, senza soluzione di continuità. Il Cristo risorto dona il suo Santo Spirito a coloro che ha unito a sé con il Battesimo. Lo Spirito Santo attualizza il Vangelo in ogni cristiano, comunicando, sviluppando la vitalità del Risorto in lui. In tal modo lo Spirito rende contemporaneo Cristo agli uomini e costruisce con loro la storia di Dio nel mondo. Siate dei contemplativi di Dio che sanno leggere la storia di Dio in una storia umana molto discutibile e tremenda! 

Lunedì 25 Marzo 
S. Lucia Filippini; S. Nicodemo

DAL LIBRO DEL PROFETA ISAÌA (Is 42, 1-7)
«Ecco il mio servo che io sostengo, il mio eletto di cui mi compiaccio. Ho posto il mio spirito su di lui; egli porterà il diritto alle nazioni. Non griderà né alzerà il tono, non farà udire in piazza la sua voce, non spezzerà una canna incrinata, non spegnerà uno stoppino dalla fiamma smorta; proclamerà il diritto con verità.
Non verrà meno e non si abbatterà, finché non avrà stabilito il diritto sulla terra, e le isole attendono il suo insegnamento».
Così dice il Signore Dio, che crea i cieli e li dispiega, distende la terra con ciò che vi nasce, dà il respiro alla gente che la abita e l’alito a quanti camminano su di essa: «Io, il Signore, ti ho chiamato per la giustizia e ti ho preso per mano; ti ho formato e ti ho stabilito  come alleanza del popolo e luce delle nazioni, perché tu apra gli occhi ai ciechi e faccia uscire dal carcere i prigionieri, dalla reclusione coloro che abitano nelle tenebre». Parola di Dio.

Il servo di Jahvè è inviato per stabilire il diritto nelle nazioni, per fare crescere la giustizia. Svolgendo questo compito  incontra la morte in croce che si conclude con la resurrezione. Lo scontro con coloro che tengono incatenata la verità nella ingiustizia è inevitabile e anche la crocifissione. Tutta la vita di Cristo è martirio e testimonianza di amore. 
In ognuno di noi si attua la vita di Cristo. I misteri gaudiosi, luminosi, dolorosi e gloriosi della sua vita li rivivremo anche noi. Continuamente viviamo il mistero della sua morte e resurrezione. Noi siamo il Cristo vivente nella storia! 

SALMO 26 (27)

Il Signore è mia luce e mia salvezza.

Il Signore è mia luce e mia salvezza:
di chi avrò timore?
Il Signore è difesa della mia vita:
di chi avrò paura?			

Quando mi assalgono i malvagi
per divorarmi la carne,
sono essi, avversari e nemici,
a inciampare e cadere.			

Se contro di me si accampa un esercito,
il mio cuore non teme;
se contro di me si scatena una guerra,
anche allora ho fiducia.				

Sono certo di contemplare la bontà del Signore
nella terra dei viventi.
Spera nel Signore, sii forte,
si rinsaldi il tuo cuore e spera nel Signore.		

Lode e onore a te, Signore Gesù!
Salve, nostro Re:
tu solo hai compassione di noi peccatori.
Lode e onore a te, Signore Gesù!

DAL VANGELO SECONDO GIOVANNI (Gv 12, 1-11)
Sei giorni prima della Pasqua, Gesù andò a Betània, dove si trovava Lazzaro, che egli aveva risuscitato dai morti. E qui fecero per lui una cena: Marta serviva e Lazzaro era uno dei commensali. 
Maria allora prese trecento grammi di profumo di puro nardo, assai prezioso, ne cosparse i piedi di Gesù, poi li asciugò con i suoi capelli, e tutta la casa si riempì dell’aroma di quel profumo. 
Allora Giuda Iscariòta, uno dei suoi discepoli, che stava per tradirlo, disse: «Perché non si è venduto questo profumo per trecento denari e non si sono dati ai poveri?». Disse questo non perché gli importasse dei poveri, ma perché era un ladro e, siccome teneva la cassa, prendeva quello che vi mettevano dentro. 
Gesù allora disse: «Lasciala fare, perché ella lo conservi per il giorno della mia sepoltura. I poveri infatti li avete sempre con voi, ma non sempre avete me».
Intanto una grande folla di Giudei venne a sapere che egli si trovava là e accorse, non solo per Gesù, ma anche per vedere Lazzaro che egli aveva risuscitato dai morti. I capi dei sacerdoti allora decisero di uccidere anche Lazzaro, perché molti Giudei se ne andavano a causa di lui e credevano in Gesù. Parola del Signore.

Gesù si trova nella casa di Simone il lebbroso. Una donna versa dell’olio profumato con il nardo genuino, un aroma proveniente dall’India: un profumo costosissimo. Qualcuno s’innervosisce e fa osservare che si poteva vendere. Forse quell’olio avrebbe potuto dare un incasso di trecento denari, la paga di trecento giornate lavorative. Quel gesto ha un significato di riconoscimento dell’identità di Gesù. I poveri saranno sempre presenti sulla terra, ma non lui. 
Gesù, nella sua vita mortale, non ha mai mandato via un povero, ma ha accolto tutti. E poi alla fine ha voluto, prima di morire, lasciare questo testamento, confondendosi, addirittura, con coloro che hanno fame, sete, sono ignudi, soli, carcerati, dicendo: «Quel che avete fatto loro, l’avete fatto a me» (Mt 25,35-36). Il povero è un rivelatore di Dio. La nostra sicurezza sono i poveri, e Cristo ci ha detto che questa sicurezza non verrà mai meno perché «I poveri li avrete sempre con voi».

Martedì 26 Marzo
Ss. Baronzio e Desiderio

DAL LIBRO DEL PROFETA ISAÌA (Is 49, 1-6)
Ascoltatemi, o isole, udite attentamente, nazioni lontane; il Signore dal seno materno mi ha chiamato, fino dal grembo di mia madre ha pronunciato il mio nome.
Ha reso la mia bocca come spada affilata,mi ha nascosto all’ombra della sua mano, mi ha reso freccia appuntita, mi ha riposto nella sua farètra.
Mi ha detto: «Mio servo tu sei, Israele, sul quale manifesterò la mia gloria».
Io ho risposto: «Invano ho faticato, per nulla e invano ho consumato le mie forze.
Ma, certo, il mio diritto è presso il Signore, la mia ricompensa presso il mio Dio».
Ora ha parlato il Signore, che mi ha plasmato suo servo dal seno materno per ricondurre a lui Giacobbe e a lui riunire Israele – poiché ero stato onorato dal Signore e Dio era stato la mia forza –, e ha detto: «È troppo poco che tu sia mio servo per restaurare le tribù di Giacobbe e ricondurre i superstiti d’Israele.
Io ti renderò luce delle nazioni, perché porti la mia salvezza fino all’estremità della terra». Parola di Dio.

Il servo di Jahvè ha la missione di riunificare l’umanità, uscita dal cuore di Dio. I primi tentativi di riunificazione sono un fallimento ma la fiducia del servo è incrollabile perché è basata sull’aiuto di Dio che gli ha affidato questo compito. Questo aiuto è garanzia di successo. Il servo di Jahvè è Gesù, il figlio unigenito di Dio, che è venuto su questa terra per rivelarci il cuore di Dio. Gesù ci rivela questo cuore che ci ama perdutamente, uno per uno e tutti insieme. Gesù, il nuovo capo dell’umanità, nel battesimo ci ha uniti a sé, ponendo in noi il germe divino che ci fa essere nuove creature. A partire dalla tua famiglia, dalla tua comunità, dalla tua parrocchia e dalla tua diocesi, devi essere Gesù che rinnova tutto e che porta tutto alla perfezione. Lo stai facendo con entusiasmo? Sei avvilito? Ti senti solo? Vivi da uomo nuovo e vedrai la gioia della salvezza! 

SALMO 70 (71)

La mia bocca, Signore, racconterà la tua salvezza.

Oppure:	

Proclamerò, Signore, la tua salvezza.

In te, Signore, mi sono rifugiato,
mai sarò deluso.
Per la tua giustizia, liberami e difendimi,
tendi a me il tuo orecchio e salvami.	

Sii tu la mia roccia,
una dimora sempre accessibile;
hai deciso di darmi salvezza:
davvero mia rupe e mia fortezza tu sei!
Mio Dio, liberami dalle mani del malvagio.	

Sei tu, mio Signore, la mia speranza,
la mia fiducia, Signore, fin dalla mia giovinezza.
Su di te mi appoggiai fin dal grembo materno,
dal seno di mia madre sei tu il mio sostegno.	

La mia bocca racconterà la tua giustizia,
ogni giorno la tua salvezza,
che io non so misurare.
Fin dalla giovinezza, o Dio, mi hai istruito
e oggi ancora proclamo le tue meraviglie. 	

Lode e onore a te, Signore Gesù!
Salve, nostro Re, obbediente al Padre:
sei stato condotto alla croce,
come agnello mansueto al macello.
Lode e onore a te, Signore Gesù!

DAL VANGELO SECONDO GIOVANNI (Gv 13, 21-33.36-38)
In quel tempo, [mentre era a mensa con i suoi discepoli,] Gesù fu profondamente turbato e dichiarò: «In verità, in verità io vi dico: uno di voi mi tradirà». 
I discepoli si guardavano l’un l’altro, non sapendo bene di chi parlasse. Ora uno dei discepoli, quello che Gesù amava, si trovava a tavola al fianco di Gesù. Simon Pietro gli fece cenno di informarsi chi fosse quello di cui parlava. Ed egli, chinandosi sul petto di Gesù, gli disse: «Signore, chi è?». Rispose Gesù: «È colui per il quale intingerò il boccone e glielo darò». E, intinto il boccone, lo prese e lo diede a Giuda, figlio di Simone Iscariòta. Allora, dopo il boccone, Satana entrò in lui. Gli disse dunque Gesù: «Quello che vuoi fare, fallo presto». Nessuno dei commensali capì perché gli avesse detto questo; alcuni infatti pensavano che, poiché Giuda teneva la cassa, Gesù gli avesse detto: «Compra quello che ci occorre per la festa», oppure che dovesse dare qualche cosa ai poveri. Egli, preso il boccone, subito uscì. Ed era notte.
Quando fu uscito, Gesù disse: «Ora il Figlio dell’uomo è stato glorificato, e Dio è stato glorificato in lui. Se Dio è stato glorificato in lui, anche Dio lo glorificherà da parte sua e lo glorificherà subito. Figlioli, ancora per poco sono con voi; voi mi cercherete ma, come ho detto ai Giudei, ora lo dico anche a voi: dove vado io, voi non potete venire». 
Simon Pietro gli disse: «Signore, dove vai?». Gli rispose Gesù: «Dove io vado, tu per ora non puoi seguirmi; mi seguirai più tardi». Pietro disse: «Signore, perché non posso seguirti ora? Darò la mia vita per te!». Rispose Gesù: «Darai la tua vita per me? In verità, in verità io ti dico: non canterà il gallo, prima che tu non m’abbia rinnegato tre volte». Parola del Signore.

La gloria di Cristo si rivela nella trasfigurazione, nella passione, croce e risurrezione. In questo atto di salvezza il Cristo manifesta la sua grandezza, la sua potenza, il suo amore infinito. Il momento della grandezza del Cristo è immediato, perché dopo poche ore egli viene preso dal comandante delle guardie del tempio, viene subito processato e condannato a morte per crocifissione.  Egli va liberamente a morire per amore. 
La Passione del Signore è quell'amore così profondo al Padre per cui ha la forza di soffrire e patire perché quell'amore del Padre, diventi manifesto e visibile a tutti gli uomini. Noi siamo coinvolti nella Passione del Signore e nella passione per il Padre, affinché venga riconosciuto da tutti gli uomini. Mai come in questa Settimana Santa c'è in noi il grido: «Venga il tuo Regno», e perché venga il suo Regno non dubitiamo di abbandonare quello che ci occupa e al più presto. Chi si lascia coinvolgere dal Cristo e si lascia prendere dalla sua Passione perché il Padre sia da tutti amato, non dubita di vivere la sua passione sottolineandola anche con la passione fisica, con la morte a se stesso, al suo orgoglio, alla sua vanità, alla sua sessualità. Preso da questa passione tu capisci che i tuoi fratelli impareranno ad amare il Signore solo se ti vedranno amare il Signore. 

Mercoledì 27 Marzo
S. Alessandro Dr.; B. Francesco Faà di B.

DAL LIBRO DEL PROFETA ISAÌA (Is 50, 4-9a)
Il Signore Dio mi ha dato una lingua da discepolo, perché io sappia indirizzare una parola allo sfiduciato. 
Ogni mattina fa attento il mio orecchio perché io ascolti come i discepoli.
Il Signore Dio mi ha aperto l’orecchio e io non ho opposto resistenza, non mi sono tirato indietro. Ho presentato il mio dorso ai flagellatori, le mie guance a coloro che mi strappavano la barba; non ho sottratto la faccia agli insulti e agli sputi.
Il Signore Dio mi assiste, per questo non resto svergognato, per questo rendo la mia faccia dura come pietra, sapendo di non restare confuso.
È vicino chi mi rende giustizia: chi oserà venire a contesa con me? Affrontiamoci. Chi mi accusa? Si avvicini a me. Ecco, il Signore Dio mi assiste: chi mi dichiarerà colpevole? 
Parola di Dio.

Non finiremo mai di penetrare nell'essere povero di Gesù, contemplativo di Dio, servo; non finiremo mai di contemplare le parole profonde del libro di Isaia: «Mi ha dato un linguaggio difficile da capirsi ed io non ho opposto resistenza, non mi sono tirato indietro», anzi, facendomi vedere il duro cammino che dovevo fare con lui, mi ha conquistato.
Com'è vero che non siamo attaccati a niente quando siamo presi da Gesù! I nostri problemi sono fasulli, l'unico vero problema è dire sì a Cristo. In fondo, tutta la nostra sofferenza è dovuta ad una povertà di presenza in Cristo. Non che Cristo mi tolga via dalla sofferenza, ma voi lo sapete molto bene che la sofferenza è disperazione quando uno soffre per chi non ama e senza motivo, ma se uno soffre per chi ama è gioia perché compie la storia ed è gioia anche nel pianto. Non posso aspettarmi la gioia dalla fine delle tribolazioni: io mi aspetto la gioia dalla pienezza della vita che cresce anche nella crocifissione. Come abbiamo bisogno di meditare Gesù sofferente, che fa ricadere su di sé il peccato degli altri! Queste cose le possiamo apprendere completamente se stiamo cuore a cuore con Cristo. Vi supplico, ogni giorno mettetevi in ginocchio, nutritevi di Gesù, datevi almeno cinque minuti di adorazione e dite: «Io voglio nutrire la mia anima di te, o mio Signore!».
SALMO 68 (69)

O Dio, nella tua grande bontà, rispondimi.

Oppure:	

Nella tua fedeltà soccorrimi, Signore.

Per te io sopporto l’insulto
e la vergogna mi copre la faccia;
sono diventato un estraneo ai miei fratelli,
uno straniero per i figli di mia madre.
Perché mi divora lo zelo per la tua casa,
gli insulti di chi ti insulta ricadono su di me.	

Mi sento venir meno.
Mi aspettavo compassione, ma invano,
consolatori, ma non ne ho trovati.
Mi hanno messo veleno nel cibo
e quando avevo sete mi hanno dato aceto.		

Loderò il nome di Dio con un canto,
lo magnificherò con un ringraziamento,
Vedano i poveri e si rallegrino;
voi che cercate Dio, fatevi coraggio,
perché il Signore ascolta i miseri
e non disprezza i suoi che sono prigionieri.	

Lode e onore a te, Signore Gesù!
Salve, nostro Re, obbediente al Padre:
sei stato condotto alla croce,
come agnello mansueto al macello.
Lode e onore a te, Signore Gesù!

DAL VANGELO SECONDO MATTEO (Mt 26, 14-25)
In quel tempo, uno dei Dodici, chiamato Giuda Iscariòta, andò dai capi dei sacerdoti e disse: «Quanto volete darmi perché io ve lo consegni?». E quelli gli fissarono trenta monete d’argento. Da quel momento cercava l’occasione propizia per consegnare Gesù.
Il primo giorno degli Ázzimi, i discepoli si avvicinarono a Gesù e gli dissero: «Dove vuoi che prepariamo per te, perché tu possa mangiare la Pasqua?». Ed egli rispose: «Andate in città da un tale e ditegli: “Il Maestro dice: Il mio tempo è vicino; farò la Pasqua da te con i miei discepoli”». I discepoli fecero come aveva loro ordinato Gesù, e prepararono la Pasqua.
Venuta la sera, si mise a tavola con i Dodici. Mentre mangiavano, disse: «In verità io vi dico: uno di voi mi tradirà». Ed essi, profondamente rattristati, cominciarono ciascuno a domandargli: «Sono forse io, Signore?». Ed egli rispose: «Colui che ha messo con me la mano nel piatto, è quello che mi tradirà. Il Figlio dell’uomo se ne va, come sta scritto di lui; ma guai a quell’uomo dal quale il Figlio dell’uomo viene tradito! Meglio per quell’uomo se non fosse mai nato!». Giuda, il traditore, disse: «Rabbì, sono forse io?». Gli rispose: «Tu l’hai detto». Parola del Signore.

Pietro, dopo aver risposto a Gesù che chiedeva chi fosse per la gente: «Tu sei il Cristo, il Figlio del Dio vivente», subito si oppose al progetto di Gesù di andare a Gerusalemme incontro alla passione e morte. Pietro, come Giuda, non ha mai accettato l'idea di un Messia sofferente, tanto è vero che quando Gesù ha lavato loro i piedi, lui si è in un primo momento rifiutato: «Tu, Messia, che ti inginocchi ai miei piedi? No!».
L’idea di Messia era di colui che sarebbe venuto a redimere Israele; era il trionfatore, non certo il servo di Jahvè descritto nei quattro cantici di Isaia.  Forse anche Giuda aveva la stessa idea ed è arrivato a tradire Gesù tentando di accelerare i tempi in cui si sarebbe manifestato finalmente come il Messia trionfatore, perché non gli andava per niente quel tipo di Messia sofferente. Invece i progetti di Dio sono altri e anche a noi capita tante volte di non accettarli. Quando tu ragioni alla moda degli uomini costruisci la città degli uomini che non è però la città dell'uomo, è una città per alcuni solo, gli altri vengono buttati fuori dalle mura, e Gesù lo sapeva bene perché ha scelto proprio di morire fuori le mura. Quanto è bello Gesù! 
Giovedì 28 Marzo
S. Stefano Harding
Giovedì Santo 

DAL LIBRO DELL’ÈSODO (Es 12, 1-8.11-14)
In quei giorni, il Signore disse a Mosè e ad Aronne in terra d’Egitto: «Questo mese sarà per voi l’inizio dei mesi, sarà per voi il primo mese dell’anno. Parlate a tutta la comunità d’Israele e dite: “Il dieci di questo mese ciascuno si procuri un agnello per famiglia, un agnello per casa. Se la famiglia fosse troppo piccola per un agnello, si unirà al vicino, il più prossimo alla sua casa, secondo il numero delle persone; calcolerete come dovrà essere l’agnello secondo quanto ciascuno può mangiarne. Il vostro agnello sia senza difetto, maschio, nato nell’anno; potrete sceglierlo tra le pecore o tra le capre e lo conserverete fino al quattordici di questo mese: allora tutta l’assemblea della comunità d’Israele lo immolerà al tramonto. Preso un po’ del suo sangue, lo porranno sui due stipiti e sull’architrave delle case nelle quali lo mangeranno. In quella notte ne mangeranno la carne arrostita al fuoco; la mangeranno con àzzimi e con erbe amare. Ecco in qual modo lo mangerete: con i fianchi cinti, i sandali ai piedi, il bastone in mano; lo mangerete in fretta. È la Pasqua del Signore! In quella notte io passerò per la terra d’Egitto e colpirò ogni primogenito nella terra d’Egitto, uomo o animale; così farò giustizia di tutti gli dèi dell’Egitto. Io sono il Signore! Il sangue sulle case dove vi troverete servirà da segno in vostro favore: io vedrò il sangue e passerò oltre; non vi sarà tra voi flagello di sterminio quando io colpirò la terra d’Egitto. Questo giorno sarà per voi un memoriale; lo celebrerete come festa del Signore: di generazione in generazione lo celebrerete come un rito perenne”». Parola di Dio.

Per potere capire che cos’è la Pasqua,  dobbiamo essere molto attenti nelle premesse che la fanno capire. Il termine ebraico è «pesah» e vuol dire saltare, passare. La pasqua è la festa che non soltanto festeggia ma fa rivivere l’esodo, ed è l’anticipazione del memoriale attivo che  per noi è l’Eucaristia, costituita del sacrificio di Cristo compiuto una volta sola.
Cosa comportava questa festa? C’era il sacrificio delle primizie del gregge; aspergevano la porta con il sangue; c'era il banchetto sacrificale con le erbe e il pane non fermentato o pane azzimo e non doveva esserci rottura delle ossa dell’animale sacrificato. Questo rito era parte del costume dei nomadi, molto prima che ci fossero gli Ebrei. Quale era lo scopo? Era quello di ottenere la comunione con Dio per averlo poi con sé come protettore nella nuova stagione, per il futuro. È bello vedere queste cose perché è il cammino di tutta l’umanità verso il nostro Dio. Dopo l'entrata nella terra promessa la Pasqua riceve un nuovo significato grandioso. Questo significato è il ringraziamento di fronte a Dio che ha fatto un patto con il suo popolo: «Io sarò il vostro Dio, voi sarete il mio popolo. Io vi ho liberati dalla schiavitù dell’Egitto». Nel Nuovo Testamento Cristo è il Redentore, che libera l’uomo dalla schiavitù del peccato. 

SALMO 115 (116)

Il tuo calice, Signore, è dono di salvezza. 

Che cosa renderò al Signore,
per tutti i benefici che mi ha fatto?
Alzerò il calice della salvezza
e invocherò il nome del Signore.	

Agli occhi del Signore è preziosa
la morte dei suoi fedeli.
Io sono tuo servo, figlio della tua schiava:
tu hai spezzato le mie catene.		

A te offrirò un sacrificio di ringraziamento
e invocherò il nome del Signore.
Adempirò i miei voti al Signore
davanti a tutto il suo popolo.		

DALLA PRIMA LETTERA DI SAN PAOLO APOSTOLO AI CORÌNZI (1Cor 11, 23-26)
Fratelli, io ho ricevuto dal Signore quello che a mia volta vi ho trasmesso: il Signore Gesù, nella notte in cui veniva tradito, prese del pane e, dopo aver reso grazie, lo spezzò e disse: «Questo è il mio corpo, che è per voi; fate questo in memoria di me». 
Allo stesso modo, dopo aver cenato, prese anche il calice, dicendo: «Questo calice è la nuova alleanza nel mio sangue; fate questo, ogni volta che ne bevete, in memoria di me». Ogni volta infatti che mangiate questo pane e bevete al calice, voi annunciate la morte del Signore, finché egli venga. Parola di Dio.

L’alleanza con Dio nasce dall’Eucarestia. Tutte le volte che noi mangiamo di questo pane rinnoviamo la morte del Signore affinché egli venga, cioè noi rinnoviamo l’alleanza con Dio che si nutre con l’Eucarestia. Il patto che noi siamo il popolo di Dio e Dio è il nostro Dio, Gesù l'ha firmato con il suo sangue. Lì è tutta la celebrazione del nuovo popolo di Dio. Tutte le volte che noi mangiamo di questo pane formiamo un corpo solo. La Chiesa non è un’organizzazione, anche se ha bisogno dell’organizzazione. La Chiesa è il corpo mistico di Cristo, è un corpo vivente, un’unità vivente. Per questo la condivisione diretta con le membra che sembrano le più deboli, ma sono le più necessarie, è il fondamento di questo corpo e la condivisione diretta con gli ultimi toglie la divisione tra le membra. È il grande miracolo ed è strettamente connesso con l’Eucarestia, perché lì diventiamo un popolo. 

Gloria e lode e onore a te, Cristo Signore!
Vi do un comandamento nuovo, dice il Signore:
come io ho amato voi, così amatevi anche voi gli uni gli altri.
Gloria e lode e onore a te, Cristo Signore!

DAL VANGELO SECONDO GIOVANNI (Gv 13, 1-15)
Prima della festa di Pasqua, Gesù, sapendo che era venuta la sua ora di passare da questo mondo al Padre, avendo amato i suoi che erano nel mondo, li amò sino alla fine. 
Durante la cena, quando il diavolo aveva già messo in cuore a Giuda, figlio di Simone Iscariota, di tradirlo, Gesù, sapendo che il Padre gli aveva dato tutto nelle mani e che era venuto da Dio e a Dio ritornava, si alzò da tavola, depose le vesti, prese un asciugamano e se lo cinse attorno alla vita. Poi versò dell’acqua nel catino e cominciò a lavare i piedi dei discepoli e ad asciugarli con l’asciugamano di cui si era cinto. 
Venne dunque da Simon Pietro e questi gli disse: «Signore, tu lavi i piedi a me?». Rispose Gesù: «Quello che io faccio, tu ora non lo capisci; lo capirai dopo». Gli disse Pietro: «Tu non mi laverai i piedi in eterno!». Gli rispose Gesù: «Se non ti laverò, non avrai parte con me». Gli disse Simon Pietro: «Signore, non solo i miei piedi, ma anche le mani e il capo!». Soggiunse Gesù: «Chi ha fatto il bagno, non ha bisogno di lavarsi se non i piedi ed è tutto puro; e voi siete puri, ma non tutti». Sapeva infatti chi lo tradiva; per questo disse: «Non tutti siete puri».
Quando ebbe lavato loro i piedi, riprese le sue vesti, sedette di nuovo e disse loro: «Capite quello che ho fatto per voi? Voi mi chiamate il Maestro e il Signore, e dite bene, perché lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perché anche voi facciate come io ho fatto a voi». Parola del Signore.

Gesù, ben consapevole di essere Dio e di avere in sua mano le sorti del mondo, volle compiere un gesto di abbassamento, di annichilimento, di fronte ai suoi discepoli. Questo gesto, lavare i piedi, era proprio dello schiavo o talora anche della moglie e dei figli. Questo capovolgimento del ruolo del padrone con quello dello schiavo era assurdo. Pietro capirà bene il gesto di Gesù solo dopo l’effusione dello Spirito Santo. La lavanda dei piedi è simbolica. I discepoli non hanno bisogno di lavare questa o quella parte del corpo: essi sono uniti a Gesù! Tra i credenti in Cristo non esiste chi è superiore e chi è inferiore, si è tutti uguali. C’è solo la comunione vissuta come condivisione. Ci sono servizi diversi e funzioni diverse, ma nell'uguaglianza della dignità. 

Venerdì 29 Marzo
S. Guglielmo Tempier; S. Ludolfo
Venerdì Santo

DAL LIBRO DEL PROFETA ISAÌA (Is 52, 13 – 53, 12)
Ecco, il mio servo avrà successo, sarà onorato, esaltato e innalzato grandemente.
Come molti si stupirono di lui – tanto era sfigurato per essere d’uomo il suo aspetto e diversa la sua forma da quella dei figli dell’uomo –,  così si meraviglieranno di lui molte nazioni; i re davanti a lui si chiuderanno la bocca, poiché vedranno un fatto mai a essi raccontato e comprenderanno ciò che mai avevano udito.
Chi avrebbe creduto al nostro annuncio? A chi sarebbe stato manifestato il braccio del Signore?
È cresciuto come un virgulto davanti a lui e come una radice in terra arida.
Non ha apparenza né bellezza per attirare i nostri sguardi, non splendore per poterci piacere.
Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato.
Egli è stato trafitto per le nostre colpe, schiacciato per le nostre iniquità.
Il castigo che ci dà salvezza si è abbattuto su di lui; per le sue piaghe noi siamo stati guariti.
Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli. Parola di Dio.

Il Signore fece ricadere su di lui l’iniquità di noi tutti: è tanto profondo, quanto misterioso questo fatto! «Maltrattato si lasciò umiliare e non aprì la sua bocca»: la non violenza viene enormemente arricchita dalla Parola di Dio, dovremmo sempre tenere presenti i grandi maestri della non violenza.  
Gandhi, che credette in Cristo, anche se non si fece cristiano, amava Cristo più di molti cristiani (leggete nei suoi scritti!), diceva: «In Sudafrica quando vi prenderanno, vi bastoneranno, vi sputeranno addosso … voi starete zitti e non direte una parola come agnelli condotti al macello, come pecore mute di fronte ai tosatori!». Tutto questo per risvegliare il senso di giustizia negli altri. Come era profondo! Non la vendetta, non l’odio, ma la salvezza degli oppressori, perché si risvegliasse il senso della giustizia dentro di loro: «Faccio ricadere l’iniquità su di me, perché lui sia salvo!». Io vi prego di sviluppare molto questo concetto dell’espiazione. 
Quando un altro ti offende tu sei «come pecora muta davanti ai suoi tosatori»; perché? Perché tu risvegli nell’altro il senso della giustizia e dell’amore. Quando l’ingratitudine, l’ingiusta sentenza ricadono su di te vivi l’espiazione! D’altra parte quando uno ti fa violenza, tu ti devi sempre chiedere in che cosa tu, prima, gli hai fatto violenza! 

SALMO 30 (31) 

Padre, nelle tue mani consegno il mio spirito.

In te, Signore, mi sono rifugiato,
mai sarò deluso;
difendimi per la tua giustizia.
Alle tue mani affido il mio spirito;
tu mi hai riscattato, Signore, Dio fedele.	

Sono il rifiuto dei miei nemici
e persino dei miei vicini,
il terrore dei miei conoscenti;
chi mi vede per strada mi sfugge.
Sono come un morto, lontano dal cuore;
sono come un coccio da gettare.	

Ma io confido in te, Signore;
dico: «Tu sei il mio Dio,
i miei giorni sono nelle tue mani».
Liberami dalla mano dei miei nemici
e dai miei persecutori.		

Sul tuo servo fa’ splendere il tuo volto,
salvami per la tua misericordia. 
Siate forti, rendete saldo il vostro cuore,
voi tutti che sperate nel Signore. 	
 
DALLA LETTERA AGLI EBREI (Eb 4, 14-16; 5, 7-9)
Fratelli, poiché abbiamo un sommo sacerdote grande, che è passato attraverso i cieli, Gesù il Figlio di Dio, manteniamo ferma la professione della fede. Infatti non abbiamo un sommo sacerdote che non sappia prendere parte alle nostre debolezze: egli stesso è stato messo alla prova in ogni cosa come noi, escluso il peccato. 
Accostiamoci dunque con piena fiducia al trono della grazia per ricevere misericordia e trovare grazia, così da essere aiutati al momento opportuno.
Cristo, infatti, nei giorni della sua vita terrena, offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito. Pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono. Parola di Dio.

Gesù è la misericordia di Dio che si è resa visibile e vive in mezzo a noi. Gesù è la misericordia incarnata e siamo stati inseriti in questa misericordia attraverso la via dell’immersione completa nel Signore.
Col Battesimo il mondo di Dio ci ha invasi, è entrato in noi lo Spirito Santo, sono entrate in noi delle potenzialità nuove: il potere regale, sacerdotale e profetico. Siamo talmente uniti a Cristo, che partecipiamo della stessa realtà e persona del Cristo. Quindi siamo tutti sacerdoti che rendono sante tutte le cose e le portiamo a Dio; riceviamo il potere di liberare la realtà dal male, di non cedere al male; riceviamo il potere di profezia, cioè di interpretare il disegno di Dio per realizzarlo nel mondo. Riceviamo il potere per fare un nuovo cielo, una nuova terra. Manteniamo ferma la nostra professione di fede: noi siamo già nel mondo soprannaturale, siamo già nel mondo nuovo, il mondo di Dio, non per nostro merito ma per Gesù! 

Gloria e lode a te, Cristo Signore!
Per noi Cristo si è fatto obbediente fino alla morte
e a una morte di croce.
Per questo Dio lo esaltò 
e gli donò il nome che è al di sopra di ogni nome.
Gloria e lode a te, Cristo Signore!

PASSIONE DI NOSTRO SIGNORE GESÙ CRISTO SECONDO GIOVANNI (Gv 18, 1 – 19, 42)
In quel tempo, Gesù uscì con i suoi discepoli al di là del torrente Cèdron, dove c’era un giardino, nel quale entrò con i suoi discepoli. Anche Giuda, il traditore, conosceva quel luogo, perché Gesù spesso si era trovato là con i suoi discepoli. Giuda dunque vi andò, dopo aver preso un gruppo di soldati e alcune guardie fornite dai capi dei sacerdoti e dai farisei, con lanterne, fiaccole e armi. Gesù allora, sapendo tutto quello che doveva accadergli, si fece innanzi e disse loro: «Chi cercate?». Gli risposero: «Gesù, il Nazareno». Disse loro Gesù: «Sono io!». Vi era con loro anche Giuda, il traditore. Appena disse loro «Sono io», indietreggiarono e caddero a terra. Domandò loro di nuovo: «Chi cercate?». Risposero: «Gesù, il Nazareno». Gesù replicò: «Vi ho detto: sono io. Se dunque cercate me, lasciate che questi se ne vadano», perché si compisse la parola che egli aveva detto: «Non ho perduto nessuno di quelli che mi hai dato». Allora Simon Pietro, che aveva una spada, la trasse fuori, colpì il servo del sommo sacerdote e gli tagliò l’orecchio destro. Quel servo si chiamava Malco. Gesù allora disse a Pietro: «Rimetti la spada nel fodero: il calice che il Padre mi ha dato, non dovrò berlo?».
Allora i soldati, con il comandante e le guardie dei Giudei, catturarono Gesù, lo legarono e lo condussero prima da Anna: egli infatti era suocero di Caifa, che era sommo sacerdote quell’anno. Caifa era quello che aveva consigliato ai Giudei: «È conveniente che un solo uomo muoia per il popolo».
Intanto Simon Pietro seguiva Gesù insieme a un altro discepolo. Questo discepolo era conosciuto dal sommo sacerdote ed entrò con Gesù nel cortile del sommo sacerdote. Pietro invece si fermò fuori, vicino alla porta. Allora quell’altro discepolo, noto al sommo sacerdote, tornò fuori, parlò alla portinaia e fece entrare Pietro. E la giovane portinaia disse a Pietro: «Non sei anche tu uno dei discepoli di quest’uomo?». Egli rispose: «Non lo sono». Intanto i servi e le guardie avevano acceso un fuoco, perché faceva freddo, e si scaldavano; anche Pietro stava con loro e si scaldava.
Il sommo sacerdote, dunque, interrogò Gesù riguardo ai suoi discepoli e al suo insegnamento. Gesù gli rispose: «Io ho parlato al mondo apertamente; ho sempre insegnato nella sinagoga e nel tempio, dove tutti i Giudei si riuniscono, e non ho mai detto nulla di nascosto. Perché interroghi me? Interroga quelli che hanno udito ciò che ho detto loro; ecco, essi sanno che cosa ho detto». Appena detto questo, una delle guardie presenti diede uno schiaffo a Gesù, dicendo: «Così rispondi al sommo sacerdote?». Gli rispose Gesù: «Se ho parlato male, dimostrami dov’è il male. Ma se ho parlato bene, perché mi percuoti?». Allora Anna lo mandò, con le mani legate, a Caifa, il sommo sacerdote.
Intanto Simon Pietro stava lì a scaldarsi. Gli dissero: «Non sei anche tu uno dei suoi discepoli?». Egli lo negò e disse: «Non lo sono». Ma uno dei servi del sommo sacerdote, parente di quello a cui Pietro aveva tagliato l’orecchio, disse: «Non ti ho forse visto con lui nel giardino?». Pietro negò di nuovo, e subito un gallo cantò.
Condussero poi Gesù dalla casa di Caifa nel pretorio. Era l’alba ed essi non vollero entrare nel pretorio, per non contaminarsi e poter mangiare la Pasqua. Pilato dunque uscì verso di loro e domandò: «Che accusa portate contro quest’uomo?». Gli risposero: «Se costui non fosse un malfattore, non te l’avremmo consegnato». Allora Pilato disse loro: «Prendetelo voi e giudicatelo secondo la vostra Legge!». Gli risposero i Giudei: «A noi non è consentito mettere a morte nessuno». Così si compivano le parole che Gesù aveva detto, indicando di quale morte doveva morire.
Pilato allora rientrò nel pretorio, fece chiamare Gesù e gli disse: «Sei tu il re dei Giudei?». Gesù rispose: «Dici questo da te, oppure altri ti hanno parlato di me?». Pilato disse: «Sono forse io Giudeo? La tua gente e i capi dei sacerdoti ti hanno consegnato a me. Che cosa hai fatto?». Rispose Gesù: «Il mio regno non è di questo mondo; se il mio regno fosse di questo mondo, i miei servitori avrebbero combattuto perché non fossi consegnato ai Giudei; ma il mio regno non è di quaggiù». Allora Pilato gli disse: «Dunque tu sei re?». Rispose Gesù: «Tu lo dici: io sono re. Per questo io sono nato e per questo sono venuto nel mondo: per dare testimonianza alla verità. Chiunque è dalla verità, ascolta la mia voce». Gli dice Pilato: «Che cos’è la verità?». 
E, detto questo, uscì di nuovo verso i Giudei e disse loro: «Io non trovo in lui colpa alcuna. Vi è tra voi l’usanza che, in occasione della Pasqua, io rimetta uno in libertà per voi: volete dunque che io rimetta in libertà per voi il re dei Giudei?». Allora essi gridarono di nuovo: «Non costui, ma Barabba!». Barabba era un brigante.
Allora Pilato fece prendere Gesù e lo fece flagellare. E i soldati, intrecciata una corona di spine, gliela posero sul capo e gli misero addosso un mantello di porpora. Poi gli si avvicinavano e dicevano: «Salve, re dei Giudei!». E gli davano schiaffi. 
Pilato uscì fuori di nuovo e disse loro: «Ecco, io ve lo conduco fuori, perché sappiate che non trovo in lui colpa alcuna». Allora Gesù uscì, portando la corona di spine e il mantello di porpora. E Pilato disse loro: «Ecco l’uomo!». 
Come lo videro, i capi dei sacerdoti e le guardie gridarono: «Crocifiggilo! Crocifiggilo!». Disse loro Pilato: «Prendetelo voi e crocifiggetelo; io in lui non trovo colpa». Gli risposero i Giudei: «Noi abbiamo una Legge e secondo la Legge deve morire, perché si è fatto Figlio di Dio».
All’udire queste parole, Pilato ebbe ancor più paura. Entrò di nuovo nel pretorio e disse a Gesù: «Di dove sei tu?». Ma Gesù non gli diede risposta. Gli disse allora Pilato: «Non mi parli? Non sai che ho il potere di metterti in libertà e il potere di metterti in croce?». Gli rispose Gesù: «Tu non avresti alcun potere su di me, se ciò non ti fosse stato dato dall’alto. Per questo chi mi ha consegnato a te ha un peccato più grande».
Da quel momento Pilato cercava di metterlo in libertà. Ma i Giudei gridarono: «Se liberi costui, non sei amico di Cesare! Chiunque si fa re si mette contro Cesare». Udite queste parole, Pilato fece condurre fuori Gesù e sedette in tribunale, nel luogo chiamato Litòstroto, in ebraico Gabbatà. Era la Parascève della Pasqua, verso mezzogiorno. Pilato disse ai Giudei: «Ecco il vostro re!». Ma quelli gridarono: «Via! Via! Crocifiggilo!». Disse loro Pilato: «Metterò in croce il vostro re?». Risposero i capi dei sacerdoti: «Non abbiamo altro re che Cesare». Allora lo consegnò loro perché fosse crocifisso.
Essi presero Gesù ed egli, portando la croce, si avviò verso il luogo detto del Cranio, in ebraico Gòlgota, dove lo crocifissero e con lui altri due, uno da una parte e uno dall’altra, e Gesù in mezzo. Pilato compose anche l’iscrizione e la fece porre sulla croce; vi era scritto: «Gesù il Nazareno, il re dei Giudei». Molti Giudei lessero questa iscrizione, perché il luogo dove Gesù fu crocifisso era vicino alla città; era scritta in ebraico, in latino e in greco. I capi dei sacerdoti dei Giudei dissero allora a Pilato: «Non scrivere: “Il re dei Giudei”, ma: “Costui ha detto: Io sono il re dei Giudei”». Rispose Pilato: «Quel che ho scritto, ho scritto».
I soldati poi, quando ebbero crocifisso Gesù, presero le sue vesti, ne fecero quattro parti – una per ciascun soldato –, e la tunica. Ma quella tunica era senza cuciture, tessuta tutta d’un pezzo da cima a fondo. Perciò dissero tra loro: «Non stracciamola, ma tiriamo a sorte a chi tocca». Così si compiva la Scrittura, che dice: «Si sono divisi tra loro le mie vesti e sulla mia tunica hanno gettato la sorte». E i soldati fecero così.
Stavano presso la croce di Gesù sua madre, la sorella di sua madre, Maria madre di Clèopa e Maria di Màgdala. Gesù allora, vedendo la madre e accanto a lei il discepolo che egli amava, disse alla madre: «Donna, ecco tuo figlio!». Poi disse al discepolo: «Ecco tua madre!». E da quell’ora il discepolo l’accolse con sé.
Dopo questo, Gesù, sapendo che ormai tutto era compiuto, affinché si compisse la Scrittura, disse: «Ho sete». Vi era lì un vaso pieno di aceto; posero perciò una spugna, imbevuta di aceto, in cima a una canna e gliela accostarono alla bocca. Dopo aver preso l’aceto, Gesù disse: «È compiuto!». E, chinato il capo, consegnò lo spirito.
Era il giorno della Parascève e i Giudei, perché i corpi non rimanessero sulla croce durante il sabato – era infatti un giorno solenne quel sabato –, chiesero a Pilato che fossero spezzate loro le gambe e fossero portati via. Vennero dunque i soldati e spezzarono le gambe all’uno e all’altro che erano stati crocifissi insieme con lui. Venuti però da Gesù, vedendo che era già morto, non gli spezzarono le gambe, ma uno dei soldati con una lancia gli colpì il fianco, e subito ne uscì sangue e acqua. Chi ha visto ne dà testimonianza e la sua testimonianza è vera; egli sa che dice il vero, perché anche voi crediate. Questo infatti avvenne perché si compisse la Scrittura: «Non gli sarà spezzato alcun osso». E un altro passo della Scrittura dice ancora: «Volgeranno lo sguardo a colui che hanno trafitto».
Dopo questi fatti Giuseppe di Arimatèa, che era discepolo di Gesù, ma di nascosto, per timore dei Giudei, chiese a Pilato di prendere il corpo di Gesù. Pilato lo concesse. Allora egli andò e prese il corpo di Gesù. Vi andò anche Nicodèmo – quello che in precedenza era andato da lui di notte – e portò circa trenta chili di una mistura di mirra e di áloe. Essi presero allora il corpo di Gesù e lo avvolsero con teli, insieme ad aromi, come usano fare i Giudei per preparare la sepoltura. Ora, nel luogo dove era stato crocifisso, vi era un giardino e nel giardino un sepolcro nuovo, nel quale nessuno era stato ancora posto. Là dunque, poiché era il giorno della Parascève dei Giudei e dato che il sepolcro era vicino, posero Gesù. Parola del Signore.

Coloro che non possono sopportare Gesù perché con la sua vita mette in crisi la loro vita, pensano di ucciderlo. Ma in realtà sono molto meschini, cioè non vedono lontano. Loro lo uccidono, ma in realtà non sanno che quella morte non fa altro che esplodere la sua vita, che è già entrata in tanti. Loro credono, dopo averlo chiuso nel sepolcro, di avere chiuso il capitolo, di averlo fatto fuori, in realtà Gesù non fa altro che entrare sempre più profondamente nel cuore di coloro nei quali ha seminato la vita. Anzi proprio nella morte si compie il momento più profondo: «Io attirerò tutti a me». E tutti coloro che l’hanno accolto con semplicità, sentono in quel momento che la sua vita è vera, perché ha pagato con la morte; mentre muore si apre all’uomo un orizzonte nuovo: tutta la vita divina irrompe dentro l’uomo e sostiene la novità di vita che è quella di Cristo. 
Quanti da quel momento diranno: «Per me vivere è Cristo» (Fil 1,21); «Io vivo sì, ma non sono più io che vivo, ma è Cristo che vive in me. Questa vita che conduco in questo corpo mortale la conduco nella fede del Figlio di Dio» (Gal 2,20). Il nostro unico lavoro, il principale, è proprio essere nel Padre ed ogni giorno immergersi sempre più. 
Sabato 30 Marzo
S. Secondo; S. Leonardo Murialdo

DOMENICA 31 MARZO
S. Beniamino
Domenica di Pasqua

DAGLI ATTI DEGLI APOSTOLI (At 10, 34a.37-43)
In quei giorni, Pietro prese la parola e disse: «Voi sapete ciò che è accaduto in tutta la Giudea, cominciando dalla Galilea, dopo il battesimo predicato da Giovanni; cioè come Dio consacrò in Spirito Santo e potenza Gesù di Nàzaret, il quale passò beneficando e risanando tutti coloro che stavano sotto il potere del diavolo, perché Dio era con lui. E noi siamo testimoni di tutte le cose da lui compiute nella regione dei Giudei e in Gerusalemme. Essi lo uccisero appendendolo a una croce, ma Dio lo ha risuscitato al terzo giorno e volle che si manifestasse, non a tutto il popolo, ma a testimoni prescelti da Dio, a noi che abbiamo mangiato e bevuto con lui dopo la sua risurrezione dai morti. 
E ci ha ordinato di annunciare al popolo e di testimoniare che egli è il giudice dei vivi e dei morti, costituito da Dio. A lui tutti i profeti danno questa testimonianza: chiunque crede in lui riceve il perdono dei peccati per mezzo del suo nome». Parola di Dio.

Tutti coloro che hanno ricevuto la vita e la speranza esplodono in un cammino nuovo: è Gesù, Dio eterno, che risorge, che cammina, che attira a sé i suoi figli. Fratelli, benedite Dio per il dono che avete ricevuto! Non perdete neanche un minuto nelle storie umane, siate grandi perché Dio vi ha fatto grandi, non perché lo siamo noi. Seminate la vita! Non contate quello che lasciate, guardate a quel che ricevete: più lascerete e più sarete liberi; più sarete liberi, più Dio vi farà liberi, più Dio riempirà la vostra vita. Ma, guai, fratelli se non siete quel che siete: una sola cosa in Cristo, in un unico cammino, in una liberazione sempre più totale. Fate una cosa nuova nel mondo: dite di sì a Cristo e con lui andate verso la grande avventura della vita! Grande è la speranza che ci dà il Signore, grande la gioia, perché ci ha chiamati a camminare con lui! 

SALMO 117 (118) 
Questo è il giorno che ha fatto il Signore: rallegriamoci ed esultiamo.

Oppure:

Alleluia, alleluia, alleluia.

Rendete grazie al Signore perché è buono,
perché il suo amore è per sempre.
Dica Israele:
«Il suo amore è per sempre».		

La destra del Signore si è innalzata,
la destra del Signore ha fatto prodezze.
Non morirò, ma resterò in vita
e annuncerò le opere del Signore.	

La pietra scartata dai costruttori
è divenuta la pietra d’angolo.
Questo è stato fatto dal Signore:
una meraviglia ai nostri occhi. 	

DALLA LETTERA DI SAN PAOLO APOSTOLO AI COLOSSÉSI (Col 3, 1-4)
Fratelli, se siete risorti con Cristo, cercate le cose di lassù, dove è Cristo, seduto alla destra di Dio; rivolgete il pensiero alle cose di lassù, non a quelle della terra. 
Voi infatti siete morti e la vostra vita è nascosta con Cristo in Dio! Quando Cristo, vostra vita, sarà manifestato, allora anche voi apparirete con lui nella gloria. Parola di Dio.

Noi siamo già nella resurrezione del Cristo, siamo quindi in questa duplice realtà, quasi paradossale: continuamente crocifissi e risorti. Infatti subito gustiamo la gioia della resurrezione e, in ogni momento, la sofferenza della croce del calvario è la nostra condizione. Appena apriremo gli occhi al Signore, ci sarà solo la resurrezione. Beato quel giorno, quando verrà. Siccome io arriverò prima di voi, chiederò ogni tanto, se me lo concederà, il permesso per venirvi a trovare, soprattutto se siete in peccato, per spaventarvi molto! 
Com'è bello ricordarci queste cose, com'è bello dire: «Parlami del Signore, fratello mio». Tutte le volte che vi incontrate tra di voi, parlatevi del Signore: ne avete bisogno! Pensate a quante cose senza senso occupano tutto il tempo della vostra vita.  Sostenetevi a vicenda, ma vogliatevi bene nel Signore e parlate di Dio: non fate il male, non alberghi il male nel vostro cuore!

Oppure:
DALLA PRIMA LETTERA DI SAN PAOLO APOSTOLO AI CORÌNZI (1Cor 5, 6-8)
Fratelli, non sapete che un po’ di lievito fa fermentare tutta la pasta? Togliete via il lievito vecchio, per essere pasta nuova, poiché siete àzzimi. E infatti Cristo, nostra Pasqua, è stato immolato! 
Celebriamo dunque la festa non con il lievito vecchio, né con lievito di malizia e di perversità, ma con àzzimi di sincerità e di verità.
Parola di Dio.

Togliete via l'orgoglio che uccide, tenetevi vivi, non scoraggiatevi, andate avanti! Togliete via le mani infiacchite, irrobustite le ginocchia vacillanti, perché il Signore è la vostra forza! Non chiudetevi nelle vostre piccole cose, non soffocate, non spegnete, non contristate lo Spirito Santo; badate alla libertà dell’amore che lo Spirito ha diffuso nei nostri cuori. Non temete, non abbiate paura; state portando avanti nel mondo un cambiamento, radicale, profondo e pieno. Tutta la vita è un canto nuovo, viene fuori una nuova civiltà. Non lasciatevi imprigionare dagli schemi di questo mondo, voi siete liberi della libertà che vi ha dato Cristo, non ritornate a morire. Coraggio, il Signore è con voi!

Alleluia, alleluia.
Cristo, nostra Pasqua, è stato immolato:
facciamo festa nel Signore.
Alleluia.

DAL VANGELO SECONDO GIOVANNI (Gv 20, 1-9)
Il primo giorno della settimana, Maria di Màgdala si recò al sepolcro di mattino, quando era ancora buio, e vide che la pietra era stata tolta dal sepolcro. 
Corse allora e andò da Simon Pietro e dall’altro discepolo, quello che Gesù amava, e disse loro: «Hanno portato via il Signore dal sepolcro e non sappiamo dove l’hanno posto!». 
Pietro allora uscì insieme all’altro discepolo e si recarono al sepolcro. Correvano insieme tutti e due, ma l’altro discepolo corse più veloce di Pietro e giunse per primo al sepolcro. Si chinò, vide i teli posati là, ma non entrò. 
Giunse intanto anche Simon Pietro, che lo seguiva, ed entrò nel sepolcro e osservò i teli posati là, e il sudario – che era stato sul suo capo – non posato là con i teli, ma avvolto in un luogo a parte. 
Allora entrò anche l’altro discepolo, che era giunto per primo al sepolcro, e vide e credette. Infatti non avevano ancora compreso la Scrittura, che cioè egli doveva risorgere dai morti. Parola del Signore.

La resurrezione del Signore è l’unico fatto della storia che dona sicurezze al cuore dell’umanità. Quali sicurezze? L’uomo creato a immagine e somiglianza di Dio ha in sé una componente immortale. Quando l’uomo muore, il corpo ritorna alla terra e lo Spirito a Dio che l'ha creato. Il nostro corpo risorgerà: raggiungeremo la nostra pienezza in anima e corpo.
La nostra vita è Cristo, lui è l’unica certezza che dà senso alla nostra vita. La risposta ai nostri problemi non è un’idea, ma una persona: Gesù. Per noi ormai vivere è Cristo. 
Egli ha pagato il nostro riscatto con la sua vita. Riscattati da Cristo, cerchiamo di riscattare (di prendere) tutti coloro che sono ancora lontani da Cristo. Immessi nella storia concreta dell’umanità, noi uniti a Cristo lottiamo perché la redenzione avvenga. Uniti a Cristo cerchiamo di riscattare coloro che si sono allontanati da tutto e da tutti, consapevoli che la redenzione non consiste, prima di tutto, in quello che facciamo, ma in quello che siamo in Cristo. L'unico vero bene è quello dell'adesione perfetta e piena a Cristo Signore, per portare avanti con lui l'espiazione del peccato del mondo.

Lunedì 1 Aprile
S. Maria Egiz.; B. Ludovico Pavoni
Lunedì dell’Angelo

DAGLI ATTI DEGLI APOSTOLI (At 2, 14.22-33)
[Nel giorno di Pentecoste,] Pietro con gli Undici si alzò in piedi e a voce alta parlò così: «Uomini di Giudea, e voi tutti abitanti di Gerusalemme, vi sia noto questo e fate attenzione alle mie parole: Gesù di Nàzaret – uomo accreditato da Dio presso di voi per mezzo di miracoli, prodigi e segni, che Dio stesso fece tra voi per opera sua, come voi sapete bene –, consegnato a voi secondo il prestabilito disegno e la prescienza di Dio, voi, per mano di pagani, l’avete crocifisso e l’avete ucciso. Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere. 
Dice infatti Davide a suo riguardo: “Contemplavo sempre il Signore innanzi a me; egli sta alla mia destra, perché io non vacilli. Per questo si rallegrò il mio cuore ed esultò la mia lingua, e anche la mia carne riposerà nella speranza, perché tu non abbandonerai la mia vita negli ínferi né permetterai che il tuo Santo subisca la corruzione. Mi hai fatto conoscere le vie della vita, mi colmerai di gioia con la tua presenza”.
Fratelli, mi sia lecito dirvi francamente, riguardo al patriarca Davide, che egli morì e fu sepolto e il suo sepolcro è ancora oggi fra noi. Ma poiché era profeta e sapeva che Dio gli aveva giurato solennemente di far sedere sul suo trono un suo discendente, previde la risurrezione di Cristo e ne parlò: questi non fu abbandonato negli ínferi, né la sua carne subì la corruzione.
Questo Gesù, Dio lo ha risuscitato e noi tutti ne siamo testimoni. Innalzato dunque alla destra di Dio e dopo aver ricevuto dal Padre lo Spirito Santo promesso, lo ha effuso, come voi stessi potete vedere e udire». Parola di Dio.

Due fatti fondamentali: 1) Gesù è risorto; 2) i cristiani sono figli della risurrezione. Gesù è risorto: questo fatto ha dato una svolta alla storia. Dobbiamo continuare ad essere figli della risurrezione. Questa è la vittoria che vince il mondo: la nostra fede, cioè la nostra relazione vitale con Cristo Risorto. La novità che portiamo nel mondo è Cristo Signore: non c'è altro al di fuori di Lui!

SALMO 15 (16)

Proteggimi, o Dio: in te mi rifugio. 

Oppure:

Alleluia, alleluia, alleluia.

Proteggimi, o Dio: in te mi rifugio.
Ho detto al Signore: «Il mio Signore sei tu,
solo in te è il mio bene».
Il Signore è mia parte di eredità e mio calice:
nelle tue mani è la mia vita.     

Benedico il Signore che mi ha dato consiglio;
anche di notte il mio animo mi istruisce.
Io pongo sempre davanti a me il Signore,
sta alla mia destra, non potrò vacillare.      

Per questo gioisce il mio cuore
ed esulta la mia anima;
anche il mio corpo riposa al sicuro,
perché non abbandonerai la mia vita negli ínferi,
né lascerai che il tuo fedele veda la fossa.  
    						
Mi indicherai il sentiero della vita,
gioia piena alla tua presenza,
dolcezza senza fine alla tua destra.      

Alleluia, alleluia.
Questo è il giorno fatto dal Signore:
rallegriamoci ed esultiamo.
Alleluia.

DAL VANGELO SECONDO MATTEO (Mt 28, 8-15)
In quel tempo, abbandonato in fretta il sepolcro con timore e gioia grande, le donne corsero a dare l’annuncio ai suoi discepoli. Ed ecco, Gesù venne loro incontro e disse: «Salute a voi!». Ed esse si avvicinarono, gli abbracciarono i piedi e lo adorarono. Allora Gesù disse loro: «Non temete; andate ad annunciare ai miei fratelli che vadano in Galilea: là mi vedranno».
Mentre esse erano in cammino, ecco, alcune guardie giunsero in città e annunciarono ai capi dei sacerdoti tutto quanto era accaduto. Questi allora si riunirono con gli anziani e, dopo essersi consultati, diedero una buona somma di denaro ai soldati, dicendo: «Dite così: “I suoi discepoli sono venuti di notte e l’hanno rubato, mentre noi dormivamo”. E se mai la cosa venisse all’orecchio del governatore, noi lo persuaderemo e vi libereremo da ogni preoccupazione». Quelli presero il denaro e fecero secondo le istruzioni ricevute. Così questo racconto si è divulgato fra i Giudei fino a oggi. Parola del Signore.

La risurrezione è l’inno del rinnovamento del cielo e della terra, a cui partecipano  anche gli uomini che confessano Cristo come loro Signore e lo amano dandosi a lui. I farisei invece rigettano Gesù e combattono contro gli apostoli, li perseguitano, li mettono in prigionia e li uccidono anche. Gli apostoli potranno convertire alla vita questi increduli e persecutori nella misura che essi vivranno Cristo, comunicandolo per trapianto vitale.
In ogni situazione rapportati a Gesù e sentirai che sei libero, le cose vecchie sono passate, ne fai di nuove. Soprattutto i giovani, prima vogliono vedere i fatti e poi sentire le parole. Ci stai?

Martedì 2 Aprile
S. Francesco di Paola; S. Abbondio

DAGLI ATTI DEGLI APOSTOLI (At 2, 36-41)
[Nel giorno di Pentecoste,] Pietro diceva ai Giudei: «Sappia dunque con certezza tutta la casa di Israele che Dio ha costituito Signore e Cristo quel Gesù che voi avete crocifisso». All’udire queste cose si sentirono trafiggere il cuore e dissero a Pietro e agli altri apostoli: «Che cosa dobbiamo fare, fratelli?». E Pietro disse loro: «Convertitevi e ciascuno di voi si faccia battezzare nel nome di Gesù Cristo, per il perdono dei vostri peccati, e riceverete il dono dello Spirito Santo. Per voi infatti è la promessa e per i vostri figli e per tutti quelli che sono lontani, quanti ne chiamerà il Signore Dio nostro». Con molte altre parole rendeva testimonianza e li esortava: «Salvatevi da questa generazione perversa!». Allora coloro che accolsero la sua parola furono battezzati e quel giorno furono aggiunte circa tremila persone. Parola di Dio.

Pietro si alza e fa una catechesi formidabile: compare tutto l’amore di Pietro verso Gesù. Quanto Pietro ha amato il Signore! Pietro rappresenta tutta la comunità cristiana, cioè è la comunità che è vicino a lui e opera in lui. 
Lo Spirito Santo è lo Spirito del Padre e lo Spirito di Gesù. È lo stesso Spirito che è nella Chiesa, la quale lo conferisce ai suoi membri. Lo Spirito Santo si manifesta attraverso doni particolari, in modo speciale quello della profezia. È il dono che fa capire i segni dei tempi, che dona una particolare conoscenza del disegno di Dio e del ministero di Dio. Si manifesta anche attraverso il dono delle lingue e della interpretazione di esse, il dono delle guarigioni, delle consolazioni. Entrate in quell'avventura dello Spirito dove c'è la profezia dellaanormalità, dove c'è la profezia della libertà, dove c'è il canto della vita! 
SALMO 32 (33) 

Dell’amore del Signore è piena la terra.

Oppure:

Alleluia, alleluia, alleluia.

Retta è la parola del Signore
e fedele ogni sua opera.
Egli ama la giustizia e il diritto;
dell’amore del Signore è piena la terra.      

Ecco, l’occhio del Signore è su chi lo teme,
su chi spera nel suo amore,
per liberarlo dalla morte
e nutrirlo in tempo di fame.      

L’anima nostra attende il Signore:
egli è nostro aiuto e nostro scudo.
Su di noi sia il tuo amore, Signore,
come da te noi speriamo.      

Alleluia, alleluia.
Questo è il giorno fatto dal Signore:
rallegriamoci ed esultiamo.
Alleluia.

DAL VANGELO SECONDO GIOVANNI (Gv 20, 11-18)
In quel tempo, Maria stava all’esterno, vicino al sepolcro, e piangeva. Mentre piangeva, si chinò verso il sepolcro e vide due angeli in bianche vesti, seduti l’uno dalla parte del capo e l’altro dei piedi, dove era stato posto il corpo di Gesù. Ed essi le dissero: «Donna, perché piangi?». Rispose loro: «Hanno portato via il mio Signore e non so dove l’hanno posto». 
Detto questo, si voltò indietro e vide Gesù, in piedi; ma non sapeva che fosse Gesù. Le disse Gesù: «Donna, perché piangi? Chi cerchi?». Ella, pensando che fosse il custode del giardino, gli disse: «Signore, se l’hai portato via tu, dimmi dove l’hai posto e io andrò a prenderlo». Gesù le disse: «Maria!». Ella si voltò e gli disse in ebraico: «Rabbunì!» - che significa: «Maestro!». Gesù le disse: «Non mi trattenere, perché non sono ancora salito al Padre; ma va’ dai miei fratelli e di’ loro: “Salgo al Padre mio e Padre vostro, Dio mio e Dio vostro”». 
Maria di Màgdala andò ad annunciare ai discepoli: «Ho visto il Signore!» e ciò che le aveva detto. Parola del Signore.

Maria di Magdala piangeva Gesù perduto, non lo trovava più; ad un certo momento il giardiniere, ma era Gesù, la chiama: «Maria!». E in quel nome lei ha sentito che era proprio lui, il suo amato, Gesù. E allora si è buttata ai suoi piedi: «Rabbunì, mio Signore, mio maestro, tu sei l’arbitro della mia vita». 
Anche noi oggi diciamo: «Gesù tu sei l’arbitro della mia vita, non ho altro che in me decida al di fuori di te, sono tutto tuo e non ho più paura di niente perché tu non mi mancherai mai! Non ho più timore, non ho più paura di niente: sei tu l’arbitro della mia vita, nella salute e nella malattia, nella gioia e nel dolore. Questi sono elementi che sviluppano, accrescono, mettono alla prova il mio amore ma esisti solo tu, Signore. Questa è la mia missione, l’essere te, mio Dio. So che tu mi conduci e tutto quello che avviene, avviene in un disegno d’amore». 
Buttate via tutto e lanciatevi per le vie che Dio vi ha dato! Dio è immenso! Solo Gesù vi guarisce! 

Mercoledì 3 Aprile
S. Riccardo; S. Luigi Scrosoppi

DAGLI ATTI DEGLI APOSTOLI (At 3, 1-10)
In quei giorni, Pietro e Giovanni salivano al tempio per la preghiera delle tre del pomeriggio. Qui di solito veniva portato un uomo, storpio fin dalla nascita; lo ponevano ogni giorno presso la porta del tempio detta Bella, per chiedere l’elemosina a coloro che entravano nel tempio. Costui, vedendo Pietro e Giovanni che stavano per entrare nel tempio, li pregava per avere un’elemosina. Allora, fissando lo sguardo su di lui, Pietro insieme a Giovanni disse: «Guarda verso di noi». Ed egli si volse a guardarli, sperando di ricevere da loro qualche cosa. Pietro gli disse: «Non possiedo né argento né oro, ma quello che ho te lo do: nel nome di Gesù Cristo, il Nazareno, àlzati e cammina!». Lo prese per la mano destra e lo sollevò. Di colpo i suoi piedi e le caviglie si rinvigorirono e, balzato in piedi, si mise a camminare; ed entrò con loro nel tempio camminando, saltando e lodando Dio. 
Tutto il popolo lo vide camminare e lodare Dio e riconoscevano che era colui che sedeva a chiedere l’elemosina alla porta Bella del tempio, e furono ricolmi di meraviglia e stupore per quello che gli era accaduto.
Parola di Dio.

Pietro e Giovanni (erano sempre insieme quei due!), salgono al tempio per la preghiera verso le tre del pomeriggio e davanti la porta del tempio trovano uno storpio fin dalla nascita che chiede l’elemosina. Pietro dice di guardarlo. Lui si aspettava una bella manciata di monete, di denaro, ma Pietro gli dice: «Non ho né oro né argento, ma quel che ho te lo do: Nel nome di Cristo, alzati e cammina». Che fede! È come se Pietro avesse detto: «Ti do la mia fede in Cristo». 
È Gesù il nostro Salvatore! La vita in Gesù è stupenda, è bellissima! In ogni situazione calatevi in lui, affrontate la vita in lui. «Lui è il fondamento, la pietra angolare» e tutto il mondo lo vuole vedere! Più divento vecchio e più mi accorgo che non esiste altra risposta su questa terra, e come diventa invecchiata la vita di chi ad un certo momento più che di Dio si occupa di sé, ma non del vero sé, perché il vero sé è fatto per l'infinito di Dio! Siate segno che il Signore entra nella vostra vita! Mai come oggi il mondo ha bisogno di vedere che i suoi figli vivono davvero nel Cristo Signore! Dai, ci state?

SALMO 104 (105)

Gioisca il cuore di chi cerca il Signore.

Oppure:

Alleluia, alleluia, alleluia.

Rendete grazie al Signore e invocate il suo nome,
proclamate fra i popoli le sue opere.
A lui cantate, a lui inneggiate,
meditate tutte le sue meraviglie.      

Gloriatevi del suo santo nome:
gioisca il cuore di chi cerca il Signore.
Cercate il Signore e la sua potenza,
ricercate sempre il suo volto.     

Voi, stirpe di Abramo, suo servo,
figli di Giacobbe, suo eletto.
È lui il Signore, nostro Dio:
su tutta la terra i suoi giudizi.	      

Si è sempre ricordato della sua alleanza,
parola data per mille generazioni,
dell’alleanza stabilita con Abramo
e del suo giuramento a Isacco.      

Alleluia, alleluia.
Questo è il giorno fatto dal Signore:
rallegriamoci ed esultiamo.
Alleluia.

DAL VANGELO SECONDO LUCA (Lc 24, 13-35)
Ed ecco, in quello stesso giorno, [il primo della settimana], due [dei discepoli] erano in cammino per un villaggio di nome Èmmaus, distante circa undici chilometri da Gerusalemme, e conversavano tra loro di tutto quello che era accaduto. 
Mentre conversavano e discutevano insieme, Gesù in persona si avvicinò e camminava con loro. Ma i loro occhi erano impediti a riconoscerlo. Ed egli disse loro: «Che cosa sono questi discorsi che state facendo tra voi lungo il cammino?». Si fermarono, col volto triste; uno di loro, di nome Clèopa, gli rispose: «Solo tu sei forestiero a Gerusalemme! Non sai ciò che vi è accaduto in questi giorni?». Domandò loro: «Che cosa?». Gli risposero: «Ciò che riguarda Gesù, il Nazareno, che fu profeta potente in opere e in parole, davanti a Dio e a tutto il popolo; come i capi dei sacerdoti e le nostre autorità lo hanno consegnato per farlo condannare a morte e lo hanno crocifisso. Noi speravamo che egli fosse colui che avrebbe liberato Israele; con tutto ciò, sono passati tre giorni da quando queste cose sono accadute. Ma alcune donne, delle nostre, ci hanno sconvolti; si sono recate al mattino alla tomba e, non avendo trovato il suo corpo, sono venute a dirci di aver avuto anche una visione di angeli, i quali affermano che egli è vivo. Alcuni dei nostri sono andati alla tomba e hanno trovato come avevano detto le donne, ma lui non l’hanno visto». 
Disse loro: «Stolti e lenti di cuore a credere in tutto ciò che hanno detto i profeti! Non bisognava che il Cristo patisse queste sofferenze per entrare nella sua gloria?». E, cominciando da Mosè e da tutti i profeti, spiegò loro in tutte le Scritture ciò che si riferiva a lui. 
Quando furono vicini al villaggio dove erano diretti, egli fece come se dovesse andare più lontano. Ma essi insistettero: «Resta con noi, perché si fa sera e il giorno è ormai al tramonto». Egli entrò per rimanere con loro. Quando fu a tavola con loro, prese il pane, recitò la benedizione, lo spezzò e lo diede loro. Allora si aprirono loro gli occhi e lo riconobbero. Ma egli sparì dalla loro vista. Ed essi dissero l’un l’altro: «Non ardeva forse in noi il nostro cuore mentre egli conversava con noi lungo la via, quando ci spiegava le Scritture?». 
Partirono senza indugio e fecero ritorno a Gerusalemme, dove trovarono riuniti gli Undici e gli altri che erano con loro, i quali dicevano: «Davvero il Signore è risorto ed è apparso a Simone!». Ed essi narravano ciò che era accaduto lungo la via e come l’avevano riconosciuto nello spezzare il pane. Parola del Signore.

Gesù si accompagna ai due discepoli mentre vanno in direzione Emmaus. Essi vedono Gesù ma non lo riconoscono. Perché? Essi avevano un altro disegno su Gesù, diverso da quello del Padre. Essi volevano che Gesù fosse il liberatore dalla schiavitù dei Romani che comandavano in quella regione. Gesù invece era venuto a dare un'altra liberazione, un'altra vittoria. Egli ricongiunge gli uomini a Dio, formando un nuovo popolo, fondato su Dio, un popolo santo. I due riconobbero Gesù nella frazione del pane, nel momento in cui Gesù rinnova il suo sacrificio d'amore, momento in cui Gesù attira tutti a sé. 

Giovedì 4 Aprile
S. Isidoro; B. Francesco Marto

DAGLI ATTI DEGLI APOSTOLI (At 3, 11-26)
In quei giorni, mentre lo storpio guarito tratteneva Pietro e Giovanni, tutto il popolo, fuori di sé per lo stupore, accorse verso di loro al portico detto di Salomone. 
Vedendo ciò, Pietro disse al popolo: «Uomini d’Israele, perché vi meravigliate di questo e perché continuate a fissarci come se per nostro potere o per la nostra religiosità avessimo fatto camminare quest’uomo? Il Dio di Abramo, il Dio di Isacco, il Dio di Giacobbe, il Dio dei nostri padri ha glorificato il suo servo Gesù, che voi avete consegnato e rinnegato di fronte a Pilato, mentre egli aveva deciso di liberarlo; voi invece avete rinnegato il Santo e il Giusto, e avete chiesto che vi fosse graziato un assassino. Avete ucciso l’autore della vita, ma Dio l’ha risuscitato dai morti: noi ne siamo testimoni. E per la fede riposta in lui, il nome di Gesù ha dato vigore a quest’uomo che voi vedete e conoscete; la fede che viene da lui ha dato a quest’uomo la perfetta guarigione alla presenza di tutti voi.
Ora, fratelli, io so che voi avete agito per ignoranza, come pure i vostri capi. Ma Dio ha così compiuto ciò che aveva preannunciato per bocca di tutti i profeti, che cioè il suo Cristo doveva soffrire. Convertitevi dunque e cambiate vita, perché siano cancellati i vostri peccati e così possano giungere i tempi della consolazione da parte del Signore ed egli mandi colui che vi aveva destinato come Cristo, cioè Gesù. Bisogna che il cielo lo accolga fino ai tempi della ricostituzione di tutte le cose, delle quali Dio ha parlato per bocca dei suoi santi profeti fin dall’antichità. Mosè infatti disse: “Il Signore vostro Dio farà sorgere per voi, dai vostri fratelli, un profeta come me; voi lo ascolterete in tutto quello che egli vi dirà. E avverrà: chiunque non ascolterà quel profeta, sarà estirpato di mezzo al popolo”. E tutti i profeti, a cominciare da Samuèle e da quanti parlarono in seguito, annunciarono anch’essi questi giorni.
Voi siete i figli dei profeti e dell’alleanza che Dio stabilì con i vostri padri, quando disse ad Abramo: “Nella tua discendenza saranno benedette tutte le nazioni della terra”. Dio, dopo aver risuscitato il suo servo, l’ha mandato prima di tutto a voi per portarvi la benedizione, perché ciascuno di voi si allontani dalle sue iniquità». Parola di Dio.

«Avete ucciso l’autore della vita, però guardate: è risuscitato dai morti, noi ne siamo testimoni, e ora per la fede che ho in Gesù quest’uomo è salvo!». Mi piace questo vigore di Pietro! Perché mi devo vergognare della fede in Cristo? Perché ci si deve vergognare a dire che si vuol bene a Gesù? Io non capisco! Un bimbo che vuol bene alla sua mamma si deve vergognare? Si deve vergognare se non glielo dice! È bellissimo dire che si vuol bene a Gesù. 
Oggi un insensato modo di pensare vuole che si isoli prima e poi si distrugga il cristianesimo. Si invita a parlare una missionaria in una scuola e le dicono: «Non parlare né di Dio, né di Gesù». Per non turbare i musulmani, a Natale si eliminano tanti segni che richiamano a Cristo, compreso il presepio e la stella dei re magi. Noi amiamo tutti, vogliamo il bene di tutti, serviamo tutti, ma vogliamo che ci venga riconosciuto il diritto di amare Cristo e di portarlo a tutte le genti quale salvatore.  Troppi cristiani vivono quasi chiedendo scusa di esistere!

SALMO 8 

O Signore, Signore nostro,
quanto è mirabile il tuo nome su tutta la terra!
	
Oppure:

Alleluia, alleluia, alleluia.

O Signore, Signore nostro,
quanto è mirabile il tuo nome su tutta la terra!
Che cosa è mai l’uomo perché di lui ti ricordi,
il figlio dell’uomo, perché te ne curi?      

Davvero l’hai fatto poco meno di un dio,
di gloria e di onore lo hai coronato.
Gli hai dato potere sulle opere delle tue mani,
tutto hai posto sotto i suoi piedi.      

Tutte le greggi e gli armenti
e anche le bestie della campagna,
gli uccelli del cielo e i pesci del mare,
ogni essere che percorre le vie dei mari.      

Alleluia, alleluia.
Questo è il giorno fatto dal Signore:
rallegriamoci ed esultiamo.
Alleluia.

DAL VANGELO SECONDO LUCA (Lc 24, 35-48)
In quel tempo, [i due discepoli che erano ritornati da Èmmaus] narravano ciò che era accaduto lungo la via e come l’avevano riconosciuto nello spezzare il pane.
Mentre essi parlavano di queste cose, Gesù in persona stette in mezzo a loro e disse: «Pace a voi!». Sconvolti e pieni di paura, credevano di vedere un fantasma. Ma egli disse loro: «Perché siete turbati, e perché sorgono dubbi nel vostro cuore? Guardate le mie mani e i miei piedi: sono proprio io! Toccatemi e guardate; un fantasma non ha carne e ossa, come vedete che io ho». Dicendo questo, mostrò loro le mani e i piedi. Ma poiché per la gioia non credevano ancora ed erano pieni di stupore, disse: «Avete qui qualche cosa da mangiare?». Gli offrirono una porzione di pesce arrostito; egli lo prese e lo mangiò davanti a loro. 
Poi disse: «Sono queste le parole che io vi dissi quando ero ancora con voi: bisogna che si compiano tutte le cose scritte su di me nella legge di Mosè, nei Profeti e nei Salmi». Allora aprì loro la mente per comprendere le Scritture e disse loro: «Così sta scritto: il Cristo patirà e risorgerà dai morti il terzo giorno, e nel suo nome saranno predicati a tutti i popoli la conversione e il perdono dei peccati, cominciando da Gerusalemme. Di questo voi siete testimoni». Parola del Signore.

I discepoli sono pieni di paura, sbigottiti, turbati, temono si tratti di un fantasma. Gesù li rassicura: «Sono proprio io». Allora la gioia li invade; e la gioia è così grande che non credono che sia lui. È come uno che ama tanto una persona che da tempo non vede, incontrandola pensa: «È troppo bello per essere vero!». Gesù immerge tutti i presenti nella stessa luce che aveva dato ai due mentre andavano a Emmaus e che erano ora presenti. Gesù nell’Eucarestia ti porta ad una piena conoscenza d’amore verso di lui fino al punto che in ogni momento potrai dire: «Io vivo, ma non sono più io che vivo: è Cristo che vive in me» (Gal 2,20).

Venerdì 5 Aprile
S. Vincenzo Ferrer; S. Irene

DAGLI ATTI DEGLI APOSTOLI (At 4, 1-12)
In quei giorni, Pietro e Giovanni stavano parlando al popolo, [dopo la guarigione dello storpio,] quando sopraggiunsero i sacerdoti, il comandante delle guardie del tempio e i sadducèi, irritati per il fatto che essi insegnavano al popolo e annunciavano in Gesù la risurrezione dai morti. Li arrestarono e li misero in prigione fino al giorno dopo, dato che ormai era sera. Molti però di quelli che avevano ascoltato la Parola credettero e il numero degli uomini raggiunse circa i cinquemila.
Il giorno dopo si riunirono in Gerusalemme i loro capi, gli anziani e gli scribi, il sommo sacerdote Anna, Càifa, Giovanni, Alessandro e quanti appartenevano a famiglie di sommi sacerdoti. Li fecero comparire davanti a loro e si misero a interrogarli: «Con quale potere o in quale nome voi avete fatto questo?». Allora Pietro, colmato di Spirito Santo, disse loro: «Capi del popolo e anziani, visto che oggi veniamo interrogati sul beneficio recato a un uomo infermo, e cioè per mezzo di chi egli sia stato salvato, sia noto a tutti voi e a tutto il popolo d’Israele: nel nome di Gesù Cristo il Nazareno, che voi avete crocifisso e che Dio ha risuscitato dai morti, costui vi sta innanzi risanato. Questo Gesù è la pietra, che è stata scartata da voi, costruttori, e che è diventata la pietra d’angolo. In nessun altro c’è salvezza; non vi è infatti, sotto il cielo, altro nome dato agli uomini, nel quale è stabilito che noi siamo salvati». Parola di Dio.

Rimasero tutti stupiti per la franchezza di Pietro e Giovanni. Che fegato avevano! Ormai la vita se l’erano giocata per Cristo. Cosa vuol dire giocarsi la vita? Vuol dire che non hai nessun altro a cui dare te stesso! Quando uno si gioca la vita con Cristo si compromette fino al pericolo, fino alle estreme conseguenze, fino a una gioia senza fine, perché la gioia non è nel non soffrire o nel soffrire, la gioia è nell'essere con Cristo. Gesù non si è tirato indietro, ma ha dato se stesso fino all'estremo. Vi siete giocati la vita con lui, per creare, per lui e in lui, il mondo nuovo? 

SALMO 117 (118)

La pietra scartata dai costruttori è divenuta la pietra d’angolo.

Oppure:

Alleluia, alleluia, alleluia.

Rendete grazie al Signore perché è buono,
perché il suo amore è per sempre.
Dica Israele: «Il suo amore è per sempre».
Dicano quelli che temono il Signore:
«Il suo amore è per sempre».      

La pietra scartata dai costruttori
è divenuta la pietra d’angolo.
Questo è stato fatto dal Signore:
una meraviglia ai nostri occhi.
Questo è il giorno che ha fatto il Signore:
rallegriamoci in esso ed esultiamo!      

Ti preghiamo, Signore: Dona la salvezza!
Ti preghiamo, Signore: Dona la vittoria!
Benedetto colui che viene nel nome del Signore.
Vi benediciamo dalla casa del Signore.
Il Signore è Dio, egli ci illumina.      

Alleluia, alleluia.
Questo è il giorno fatto dal Signore:
rallegriamoci ed esultiamo.
Alleluia.

DAL VANGELO SECONDO GIOVANNI (Gv 21, 1-14)
In quel tempo, Gesù si manifestò di nuovo ai discepoli sul mare di Tiberìade. E si manifestò così: si trovavano insieme Simon Pietro, Tommaso detto Dìdimo, Natanaèle di Cana di Galilea, i figli di Zebedèo e altri due discepoli. Disse loro Simon Pietro: «Io vado a pescare». Gli dissero: «Veniamo anche noi con te». Allora uscirono e salirono sulla barca; ma quella notte non presero nulla.
Quando già era l’alba, Gesù stette sulla riva, ma i discepoli non si erano accorti che era Gesù. Gesù disse loro: «Figlioli, non avete nulla da mangiare?». Gli risposero: «No». Allora egli disse loro: «Gettate la rete dalla parte destra della barca e troverete». La gettarono e non riuscivano più a tirarla su per la grande quantità di pesci. Allora quel discepolo che Gesù amava disse a Pietro: «È il Signore!». Simon Pietro, appena udì che era il Signore, si strinse la veste attorno ai fianchi, perché era svestito, e si gettò in mare. Gli altri discepoli invece vennero con la barca, trascinando la rete piena di pesci: non erano infatti lontani da terra se non un centinaio di metri.
Appena scesi a terra, videro un fuoco di brace con del pesce sopra, e del pane. Disse loro Gesù: «Portate un po’ del pesce che avete preso ora». Allora Simon Pietro salì nella barca e trasse a terra la rete piena di centocinquantatré grossi pesci. E benché fossero tanti, la rete non si spezzò. Gesù disse loro: «Venite a mangiare». E nessuno dei discepoli osava domandargli: «Chi sei?», perché sapevano bene che era il Signore. Gesù si avvicinò, prese il pane e lo diede loro, e così pure il pesce. Era la terza volta che Gesù si manifestava ai discepoli, dopo essere risorto dai morti. Parola del Signore.

«Quel discepolo che Gesù amava disse a Pietro: “È il Signore!”».Come un papà ama tutti i suoi figli e li ama del tutto, e tuttavia li ama uno per uno secondo l’identità di ognuno, così Gesù ama tutti i suoi apostoli, «sino alla fine», cioè fino all’estremo limite della possibilità umana di amare. Tuttavia tra di loro vi era uno che era sempre attaccato a Gesù, che lo amava come padre tenero e premuroso. Si dice in gergo: gli era sempre sul collo. Questo discepolo riconosce Gesù prima di tutti gli altri. Perché? Chi ama forte forte una persona, è sempre attento a quella persona e ne coglie tutti i movimenti, anche quelli che possono sembrare insignificanti per altri. Non c’è una preferenza, c’è una relazione più intensa che non possono avere coloro che non amano come Lui. E tu stravedi per Gesù? Alla domanda rivolta a te da Gesù: «E tu chi dici che io sia?», cosa rispondi?

Sabato 6 Aprile
S. Pietro di Verona; B. Caterina da Pall.

DAGLI ATTI DEGLI APOSTOLI (At 4, 13-21)
In quei giorni, i capi, gli anziani e gli scribi, vedendo la franchezza di Pietro e di Giovanni e rendendosi conto che erano persone semplici e senza istruzione, rimanevano stupiti e li riconoscevano come quelli che erano stati con Gesù. Vedendo poi in piedi, vicino a loro, l’uomo che era stato guarito, non sapevano che cosa replicare. 
Li fecero uscire dal sinedrio e si misero a consultarsi fra loro dicendo: «Che cosa dobbiamo fare a questi uomini? Un segno evidente è avvenuto per opera loro; esso è diventato talmente noto a tutti gli abitanti di Gerusalemme che non possiamo negarlo. Ma perché non si divulghi maggiormente tra il popolo, proibiamo loro con minacce di parlare ancora ad alcuno in quel nome». 
Li richiamarono e ordinarono loro di non parlare in alcun modo né di insegnare nel nome di Gesù. Ma Pietro e Giovanni replicarono: «Se sia giusto dinanzi a Dio obbedire a voi invece che a Dio, giudicatelo voi. Noi non possiamo tacere quello che abbiamo visto e ascoltato». 
Quelli allora, dopo averli ulteriormente minacciati, non trovando in che modo poterli punire, li lasciarono andare a causa del popolo, perché tutti glorificavano Dio per l’accaduto. Parola di Dio.

Pietro e Giovanni erano ignoranti, senza istruzione e il popolo rimaneva stupefatto e li riconosceva per quelli che erano stati con Gesù! Avevano uno stile dentro di loro, avevano un amore verso Gesù… Da come parlate io capisco se voi volete bene o no, quanto amore avete verso il vostro marito o la vostra moglie. Si capisce se state con Gesù! Che la gente possa dire di voi: «Sono quelli che stanno col Signore!» e questo non per noi, non ci interessa più niente della gloria umana, ma perché Gesù sia conosciuto perché è lui la salvezza! Cosa volete di più? Che roba grande! Ci state? Che vi venga una voglia! 

SALMO 117 (118)

Ti rendo grazie, Signore, perché mi hai risposto.

Oppure:

Alleluia, alleluia, alleluia.

Rendete grazie al Signore perché è buono,
perché il suo amore è per sempre.
Mia forza e mio canto è il Signore,
egli è stato la mia salvezza.
Grida di giubilo e di vittoria nelle tende dei giusti:
la destra del Signore ha fatto prodezze.      

La destra del Signore si è innalzata,
la destra del Signore ha fatto prodezze.
Non morirò, ma resterò in vita
e annuncerò le opere del Signore.
Il Signore mi ha castigato duramente,
ma non mi ha consegnato alla morte.      

Apritemi le porte della giustizia:
vi entrerò per ringraziare il Signore.
È questa la porta del Signore:
per essa entrano i giusti.
Ti rendo grazie, perché mi hai risposto,
perché sei stato la mia salvezza.      

Alleluia, alleluia.
Questo è il giorno fatto dal Signore:
rallegriamoci ed esultiamo.
Alleluia.

DAL VANGELO SECONDO MARCO (Mc 16, 9-15)
Risorto al mattino, il primo giorno dopo il sabato, Gesù apparve prima a Maria di Màgdala, dalla quale aveva scacciato sette demòni. Questa andò ad annunciarlo a quanti erano stati con lui ed erano in lutto e in pianto. Ma essi, udito che era vivo e che era stato visto da lei, non credettero. Dopo questo, apparve sotto altro aspetto a due di loro, mentre erano in cammino verso la campagna. Anch’essi ritornarono ad annunciarlo agli altri; ma non credettero neppure a loro.
Alla fine apparve anche agli Undici, mentre erano a tavola, e li rimproverò per la loro incredulità e durezza di cuore, perché non avevano creduto a quelli che lo avevano visto risorto. E disse loro: «Andate in tutto il mondo e proclamate il Vangelo a ogni creatura».
Parola del Signore.

«Andate, predicate il Vangelo a tutte le creature», questo è un comando d'amore! Vivendo quanto Gesù propone l'uomo finalmente ritrova l'armonia, la gioia, la pace, ma soprattutto vede Dio, che è lo scopo ultimo della nostra esistenza. A questo precetto d'amore fanno eco le parole di San Paolo apostolo: «Guai a me se non evangelizzerò, se non darò la buona notizia che è Gesù il Salvatore del mondo. È l'amore di Cristo che mi spinge» (cfr. 1Cor 9,16). Siamo una comunità cristiana, cioè di Cristo, e come dice Paolo è l'amore di Cristo che ci spinge, ci muove in un modo che troviamo nella preghiera. Se il Signore vi spinge dal di dentro come fate a non comunicare la parola di Dio? Come fate a non dire: «Fratello sono stato guarito dal Signore!»? Perché non fate diventare la professione spazio avanzato dell'annuncio di Dio?
Mi ricordo un particolare di La Pira, quando andò da Longo che allora era segretario del Partito Comunista. Gli portò il messalino e gli disse: «È il messale quotidiano per andare a messa tutti i giorni, ti fa bene, prova a leggerlo». Per Longo era stato il dono più grande fatto da La Pira! Era un puro, non c'era in lui la tattica per conquistare, se non un bisogno di comunicare. Come vorrei che fossimo presi da questo. Siate fedeli al Signore! 
DOMENICA 7 APRILE
S. Giovanni B. Salle
II Domenica di Pasqua

DAGLI ATTI DEGLI APOSTOLI (At 5, 12-16)
Molti segni e prodigi avvenivano fra il popolo per opera degli apostoli. Tutti erano soliti stare insieme nel portico di Salomone; nessuno degli altri osava associarsi a loro, ma il popolo li esaltava. 
Sempre più, però, venivano aggiunti credenti al Signore, una moltitudine di uomini e di donne, tanto che portavano gli ammalati persino nelle piazze, ponendoli su lettucci e barelle, perché, quando Pietro passava, almeno la sua ombra coprisse qualcuno di loro. Anche la folla delle città vicine a Gerusalemme accorreva, portando malati e persone tormentate da spiriti impuri, e tutti venivano guariti.
Parola di Dio.

Qual era la forza potente dei primi cristiani? La coscienza di essere i salvati da Gesù, Figlio di Dio uguale al Padre, venuto in mezzo agli uomini per creare un nuovo popolo di Dio. Questa consapevolezza era così chiara e trainante da sperimentare nuove forme di convivenza. Per questa coscienza erano un cuor solo e un’anima sola al punto tale da mettere insieme i loro beni, e distribuirli secondo il bisogno di ciascuno. La loro unità era nutrita dall’Eucaristia e dall’insegnamento degli apostoli, guide sicure del nuovo popolo. La gioia era lo stato d’animo di tutti. Si avverava ciò che aveva promesso Gesù: «Vi ho detto queste cose perché la mia gioia sia in voi e la vostra gioia sia perfetta» (Gv 15,11).  E oggi? Sotto la guida dei nostri pastori, e fedeli ai carismi ricevuti, si cammina tutti insieme per raggiungere alcune mete che darebbero una svolta al corso della storia. Quali? La liberazione degli schiavi e delle schiave, il diritto delle donne a partorire facendo scomparire l’aborto, la liberazione da ogni droga, il riconoscimento delle minoranze nell’interno delle singole nazioni, l’abolizione di ogni forma di violenza. Diventiamo coi fatti la speranza del mondo! 

SALMO 117 (118)

Rendete grazie al Signore perché è buono: il suo amore è per sempre.

Oppure:

Alleluia, alleluia, alleluia.

Dica Israele: «Il suo amore è per sempre».
Dica la casa di Aronne: «Il suo amore è per sempre».
Dicano quelli che temono il Signore:
«Il suo amore è per sempre».		

La pietra scartata dai costruttori 
è divenuta la pietra d’angolo.
Questo è stato fatto dal Signore:
una meraviglia ai nostri occhi. Questo è il giorno che ha fatto il Signore:
rallegriamoci in esso ed esultiamo! 		

Ti preghiamo, Signore: dona la salvezza!
Ti preghiamo, Signore: dona la vittoria!
Benedetto colui che viene nel nome del Signore.
Vi benediciamo dalla casa del Signore.
Il Signore è Dio, egli ci illumina.		

DAL LIBRO DELL’APOCALISSE DI SAN GIOVANNI APOSTOLO (Ap 1, 9-11a.12-13.17-19)
Io, Giovanni, vostro fratello e compagno nella tribolazione, nel regno e nella perseveranza in Gesù, mi trovavo nell’isola chiamata Patmos a causa della parola di Dio e della testimonianza di Gesù. 
Fui preso dallo Spirito nel giorno del Signore e udii dietro di me una voce potente, come di tromba, che diceva: «Quello che vedi, scrivilo in un libro e mandalo alle sette Chiese».
Mi voltai per vedere la voce che parlava con me, e appena voltato vidi sette candelabri d’oro e, in mezzo ai candelabri, uno simile a un Figlio d’uomo, con un abito lungo fino ai piedi e cinto al petto con una fascia d’oro. 
Appena lo vidi, caddi ai suoi piedi come morto. Ma egli, posando su di me la sua destra, disse: «Non temere! Io sono il Primo e l’Ultimo, e il Vivente. Ero morto, ma ora vivo per sempre e ho le chiavi della morte e degli inferi. Scrivi dunque le cose che hai visto, quelle presenti e quelle che devono accadere in seguito». Parola di Dio.

Giovanni si trova nell’isola di Patmos, lì deportato perché annuncia la parola di Dio e professa con la vita la sua fedeltà a Cristo, contro il culto dell’imperatore. Una voce gli dice di scrivere tutto quello che vedrà e di inviarlo alle sette chiese dell’Asia minore. Giovanni vede sette candelabri d’oro e in mezzo ai candelabri uno simile ad un figlio d’uomo: è Cristo, che è in mezzo alle sette chiese per richiamarle, incoraggiarle, esortarle. La veste lunga e la fascia d’oro è il simbolo della dignità del grande sacerdote. Gesù si manifesta nella sua identità: lui è il vivente. Attraverso Cristo noi scopriamo la nostra identità. Come diceva Giovanni Paolo II: «Cristo rivela l’uomo all’uomo». Prova: se tu ami come ama Cristo, entri in un mondo meraviglioso e capisci ciò che si può capire. Egli ha fiducia in te perché ti affida il suo amore da fare sperimentare a tutti.

Alleluia, alleluia.
Perché mi hai veduto, Tommaso, tu hai creduto; 
beati quelli che non hanno visto e hanno creduto!
Alleluia.

DAL VANGELO SECONDO GIOVANNI (Gv 20, 19-31)
La sera di quel giorno, il primo della settimana, mentre erano chiuse le porte del luogo dove si trovavano i discepoli per timore dei Giudei, venne Gesù, stette in mezzo e disse loro: «Pace a voi!». Detto questo, mostrò loro le mani e il fianco. E i discepoli gioirono al vedere il Signore. 
Gesù disse loro di nuovo: «Pace a voi! Come il Padre ha mandato me, anche io mando voi». Detto questo, soffiò e disse loro: «Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati».
Tommaso, uno dei Dodici, chiamato Dìdimo, non era con loro quando venne Gesù. Gli dicevano gli altri discepoli: «Abbiamo visto il Signore!». Ma egli disse loro: «Se non vedo nelle sue mani il segno dei chiodi e non metto il mio dito nel segno dei chiodi e non metto la mia mano nel suo fianco, io non credo». 
Otto giorni dopo i discepoli erano di nuovo in casa e c’era con loro anche Tommaso. Venne Gesù, a porte chiuse, stette in mezzo e disse: «Pace a voi!». Poi disse a Tommaso: «Metti qui il tuo dito e guarda le mie mani; tendi la tua mano e mettila nel mio fianco; e non essere incredulo, ma credente!». Gli rispose Tommaso: «Mio Signore e mio Dio!». Gesù gli disse: «Perché mi hai veduto, tu hai creduto; beati quelli che non hanno visto e hanno creduto!».
Gesù, in presenza dei suoi discepoli, fece molti altri segni che non sono stati scritti in questo libro. Ma questi sono stati scritti perché crediate che Gesù è il Cristo, il Figlio di Dio, e perché, credendo, abbiate la vita nel suo nome. Parola del Signore.

Gesù si presenta in mezzo agli apostoli entrando attraverso le porte chiuse. Ciò testimonia il fatto che il risorto è in un’altra dimensione, non soggetta alle leggi della materia. La prima parola che rivolge loro è “Pace” cioè pienezza di tutti i beni che egli è venuto a portare. Gesù presenta la sua carta d’identità: mani forate e costato con la ferita prodotta dalla lancia di un militare romano. «Come il Padre ha mandato me, così io mando voi»: ecco la successione apostolica. Poi Gesù crea un fatto nuovo: «Ricevete lo Spirito Santo; a chi rimetterete i peccati saranno rimessi e a chi non li rimettete non saranno rimessi». Chi può rimettere i peccati è solo Dio. Gesù, figlio di Dio, uguale al Padre, affida l’amministrazione del perdono dei peccati agli apostoli e ai loro successori. Gesù ha detto: «Io sono la vite e voi i tralci» (Gv 15,5). Gesù dà agli apostoli il potere di «riattaccare alla vite il tralcio staccato». Il tralcio secco così ritorna a rinverdire.
Fratellini miei, la nostra vita si costruisce e ricostruisce continuamente. Se io mi sento peccatore, devo ricordare che Gesù mi ha pensato, e il mio peccato non mi può distruggere. L'uomo è più grande del suo peccato, la vocazione ricevuta è più grande del nostro peccato. C’è la misericordia di Dio! 

Lunedì 8 Aprile
S. Amanzio
Annunciazione del Signore (s)

DAL LIBRO DEL PROFETA ISAÌA (Is 7, 10-14; 8, 10c)
In quei giorni, il Signore parlò ad Acaz: «Chiedi per te un segno dal Signore, tuo Dio, dal profondo degli inferi oppure dall’alto». Ma Acaz rispose: «Non lo chiederò, non voglio tentare il Signore». Allora Isaia disse: «Ascoltate, casa di Davide! Non vi basta stancare gli uomini, perché ora vogliate stancare anche il mio Dio? Pertanto il Signore stesso vi darà un segno. Ecco: la vergine concepirà e partorirà un figlio, che chiamerà Emmanuele, perché Dio è con noi».
Parola di Dio.

La generazione biologica non fa diventare madre, ma esige che chi ha generato diventi madre; lo si diventa rigenerando nell’amore chi è stato generato biologicamente. La vergine fa diventare figli suoi tutti coloro che ella rigenera nell’amore, pur non avendoli generati biologicamente. Maria è vergine di fatto perché quanto è avvenuto in lei (il concepimento di Gesù) è opera dello Spirito Santo. È vergine, perché ha generato Gesù verginalmente (anticipo della risurrezione). È vergine che genera un numero infinito di figli ed è realmente madre. 

SALMO 39 (40)

Ecco, Signore, io vengo per fare la tua volontà.

Sacrificio e offerta non gradisci,
gli orecchi mi hai aperto,
non hai chiesto olocausto né sacrificio per il peccato.
Allora ho detto: «Ecco, io vengo.     

Nel rotolo del libro su di me è scritto
di fare la tua volontà:
mio Dio, questo io desidero;
la tua legge è nel mio intimo».     

Ho annunciato la tua giustizia 
nella grande assemblea;
vedi: non tengo chiuse le labbra, 
Signore, tu lo sai.     

Non ho nascosto la tua giustizia dentro il mio cuore,
la tua verità e la tua salvezza ho proclamato.
Non ho celato il tuo amore
e la tua fedeltà alla grande assemblea.     

DALLA LETTERA AGLI EBREI (Eb 10,4-10)
Fratelli, è impossibile che il sangue di tori e di capri elimini i peccati. Per questo, entrando nel mondo, Cristo dice: «Tu non hai voluto né sacrificio né offerta, un corpo invece mi hai preparato. Non hai gradito né olocausti né sacrifici per il peccato. Allora ho detto: "Ecco, io vengo poiché di me sta scritto nel rotolo del libro per fare, o Dio, la tua volontà"».
Dopo aver detto: «Tu non hai voluto e non hai gradito né sacrifici né offerte, né olocausti né sacrifici per il peccato», cose che vengono offerte secondo la Legge, soggiunge: «Ecco, io vengo a fare la tua volontà». Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell'offerta del corpo di Gesù Cristo, una volta per sempre. 
Parola di Dio

Con l’incarnazione si è avuta la massima manifestazione dell’adesione della volontà di Gesù alla volontà del Padre. Anche la nostra vita diviene sacrificio gradito al Padre unendo la nostra volontà alla volontà del Signore. Ogni volta che diciamo di “sì” a ciò che ci chiede il Signore, si attua il nostro sacrificio unito a quello di Cristo. La caratteristica del cristiano è la gioia, perché dicendo il nostro “sì” al Signore, noi entriamo in ogni istante nella vita che è Gesù. 

Alleluia, alleluia.
Rallégrati, piena di grazia: il Signore è con te,
benedetta tu fra le donne.
Alleluia.

DAL VANGELO SECONDO LUCA (Lc 1, 26-38)
In quel tempo, l’angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallégrati, piena di grazia: il Signore è con te».
A queste parole ella fu molto turbata e si domandava che senso avesse un saluto come questo. L’angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all’angelo: «Come avverrà questo, poiché non conosco uomo?». Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l’angelo si allontanò da lei.
Parola del Signore.

Dopo che ha ricevuto il messaggio dall'angelo: «Tu concepirai un figlio», Maria rimase profondamente turbata, scossa: era stata pensata da Dio come madre del Salvatore! Lei turbata chiese come sarebbe stato possibile, in quanto non aveva conosciuto uomo ed era vergine. Maria si sarà immaginata il dramma delle punizioni date dagli uomini alle ragazze madri, che venivano sgozzate, o alle promesse spose incinte, che erano lapidate. 
Lei in quel momento ha fatto la sua scelta e ha voluto essere vergine totalmente: «Sono del mio Signore e il mio Signore ci penserà!».  È drammatico, non so se vi siete trovati in situazioni così difficili in cui non vedi più nulla di umano, e devi dire: «Mio Dio sei tu!». In quel dramma lei ha vissuto la sua verginità totale: «Non ho altri, o mio Dio, al di fuori di te, in cui affidarmi e fidarmi», neanche un’amica, perché l’avrebbe presa per pazza, neanche Giuseppe non avrebbe potuto capire. Non sapeva come avrebbe agito Dio e lì è stata vergine. La verginità è un modo di essere della persona per cui non ha altri al di fuori di Dio in cui confidare, in cui sperare, in cui essere capita, non ha altri da andare a cui confidarsi. Maria è stata vergine, perché si è fidata totalmente di Dio! Che bella avventura è la vita con Dio!

Martedì 9 Aprile
S. Demetrio; S. Valtrude; B. Antonio Pavoni

DAGLI ATTI DEGLI APOSTOLI (At 4, 32-37)
La moltitudine di coloro che erano diventati credenti aveva un cuore solo e un’anima sola e nessuno considerava sua proprietà quello che gli apparteneva, ma fra loro tutto era comune. 
Con grande forza gli apostoli davano testimonianza della risurrezione del Signore Gesù e tutti godevano di grande favore. 
Nessuno infatti tra loro era bisognoso, perché quanti possedevano campi o case li vendevano, portavano il ricavato di ciò che era stato venduto e lo deponevano ai piedi degli apostoli; poi veniva distribuito a ciascuno secondo il suo bisogno. Così Giuseppe, soprannominato dagli apostoli Bàrnaba, che significa “figlio dell’esortazione”, un levìta originario di Cipro, padrone di un campo, lo vendette e ne consegnò il ricavato deponendolo ai piedi degli apostoli. Parola di Dio.

«La moltitudine di coloro che erano venuti alla fede aveva un cuor solo e un'anima sola». Perché tutti i credenti in Cristo avevano un cuor solo e un'anima sola? Perché «nessuno considerava sua proprietà quello che gli apparteneva». Nessuno che aveva qualcosa registrato per sé lo riteneva proprio: ecco l'unità! Infatti gli zingari sopravvivono nella loro identità e nella loro cultura perché non hanno proprietà. Quelli che cominciano ad avere proprietà muoiono. Come lo stesso avviene, per esempio, ad una certa età, quando l'uomo che ha perso lo slancio giovanile, vuole cercare le sue sicurezze nelle cose e infatti decade subito perché perde la profezia e la rivoluzione. Quando tu possiedi sei già diviso dall'altro, perché l'altro non ha; quando tu invece hai dato tutto te stesso sei libero da ogni proprietà anche se l'hai intestata, e sei più importante delle cose che hai! La tua vita è eternamente giovane, ma soprattutto sei libero! E io quando mi incontrerò con te (finché ti vedrò adoratore delle cose non ci capiremo), sentirò che ti abbraccerò con festa, perché liberi! Siate figli del vento che è lo Spirito Santo, siate figli della libertà, siate figli dell'amore!

SALMO 92 (93)

Il Signore regna, si riveste di maestà.

Oppure:

Regna il Signore, glorioso in mezzo a noi.

Oppure:

Alleluia, alleluia, alleluia.

Il Signore regna, si riveste di maestà:
si riveste il Signore, si cinge di forza.      

È stabile il mondo, non potrà vacillare.
Stabile è il tuo trono da sempre,
dall’eternità tu sei.      

Davvero degni di fede i tuoi insegnamenti!
La santità si addice alla tua casa
per la durata dei giorni, Signore.      

Alleluia, alleluia.
Bisogna che sia innalzato il Figlio dell’uomo, 
perché chiunque crede in lui abbia la vita eterna.
Alleluia.

DAL VANGELO SECONDO GIOVANNI (Gv 3, 7-15)
In quel tempo, Gesù disse a Nicodèmo: «Non meravigliarti se ti ho detto: dovete nascere dall’alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito». 
Gli replicò Nicodèmo: «Come può accadere questo?». Gli rispose Gesù: «Tu sei maestro di Israele e non conosci queste cose? In verità, in verità io ti dico: noi parliamo di ciò che sappiamo e testimoniamo ciò che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parlerò di cose del cielo? Nessuno è mai salito al cielo, se non colui che è disceso dal cielo, il Figlio dell’uomo. E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna». Parola del Signore.

Battezzare vuol dire immergere. Battezzare nel nome del Padre e del Figlio e dello Spirito Santo significa immergere nella realtà divina trinitaria. Per poter rinascere occorre passare attraverso questo segno che indica ciò che contiene, cioè una nascita nuova. 
Il vento indica il soffio dello Spirito Santo. «Non sai di dove viene e dove va»: così è di chiunque è nato dallo Spirito perché è libero dalle leggi della materia che lo tengono schiavo. Lo Spirito Santo, Amore-Persona che unisce il Padre e il Figlio, è dentro ognuno di noi ed è un principio attivo, non statico. Spira dove vuole e si riconosce dall’amore. Come fai a capire se ciò che è dentro di te viene da Dio? Se tu ami sei unito a Dio perché Dio è amore purissimo, che ama per primo, gratuitamente, di amore inutile. 

Mercoledì 10 Aprile
S. Palladio; S. Maddalena di Canossa

DAGLI ATTI DEGLI APOSTOLI (At 5, 17-26)
In quei giorni, si levò il sommo sacerdote con tutti quelli della sua parte, cioè la setta dei sadducèi, pieni di gelosia, e, presi gli apostoli, li gettarono nella prigione pubblica. 
Ma, durante la notte, un angelo del Signore aprì le porte del carcere, li condusse fuori e disse: «Andate e proclamate al popolo, nel tempio, tutte queste parole di vita». Udito questo, entrarono nel tempio sul far del giorno e si misero a insegnare.
Quando arrivò il sommo sacerdote con quelli della sua parte, convocarono il sinedrio, cioè tutto il senato dei figli d’Israele; mandarono quindi a prelevare gli apostoli nella prigione. Ma gli inservienti, giunti sul posto, non li trovarono nel carcere e tornarono a riferire: «Abbiamo trovato la prigione scrupolosamente sbarrata e le guardie che stavano davanti alle porte, ma, quando abbiamo aperto, non vi abbiamo trovato nessuno». 
Udite queste parole, il comandante delle guardie del tempio e i capi dei sacerdoti si domandavano perplessi a loro riguardo che cosa fosse successo. In quel momento arrivò un tale a riferire loro: «Ecco, gli uomini che avete messo in carcere si trovano nel tempio a insegnare al popolo». Allora il comandante uscì con gli inservienti e li condusse via, ma senza violenza, per timore di essere lapidati dal popolo. Parola di Dio.

«Andate e proclamate al popolo, nel tempio, tutte queste parole di vita». Quanto tempo della mia vita ho perso per correre dietro alle parole degli uomini che non sono parole di vita! Dobbiamo chiedere quel momento grande in cui capiamo che solamente nel Signore ci sono parole di vita e al di fuori di lui io non ho parole di vita. È il momento in cui noi arriviamo finalmente a fare spazio a Cristo nella nostra vita e allora è la pace, la pace anche se ci sentiamo pieni di peccato, perché l'opzione fondamentale finalmente è avvenuta dentro di noi e allora non abbiamo più timore perché sentiamo che il mondo può essere vinto. 
«Chi è che vince il mondo? Colui che crede che Gesù Cristo è il Figlio di Dio» (1Gv 5,5). Credere non teoricamente (perché noi possiamo essere degli atei che sanno molte cose su Dio), ma credere nel senso più vero e genuino della parola, cioè darsi definitivamente. 
SALMO 33 (34)

Il povero grida e il Signore lo ascolta.

Oppure:

Alleluia, alleluia, alleluia.

Benedirò il Signore in ogni tempo,
sulla mia bocca sempre la sua lode.
Io mi glorio nel Signore:
i poveri ascoltino e si rallegrino.      

Magnificate con me il Signore,
esaltiamo insieme il suo nome.
Ho cercato il Signore: mi ha risposto
e da ogni mia paura mi ha liberato.      

Guardate a lui e sarete raggianti,
i vostri volti non dovranno arrossire.
Questo povero grida e il Signore lo ascolta,
lo salva da tutte le sue angosce.      

L’angelo del Signore si accampa
attorno a quelli che lo temono, e li libera.
Gustate e vedete com’è buono il Signore;
beato l’uomo che in lui si rifugia.      

Alleluia, alleluia.
Dio ha tanto amato il mondo 
da dare il Figlio unigenito, 
perché chiunque crede in lui non vada perduto, 
ma abbia la vita eterna.
Alleluia.

DAL VANGELO SECONDO GIOVANNI (Gv 3, 16-21)
In quel tempo, Gesù disse a Nicodèmo: «Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio». Parola del Signore.

«Dio ha tanto amato il mondo», e poiché Dio è sempre ed eternamente presente dobbiamo dire: «Dio ama tanto il mondo».  Il mondo sono gli uomini, siamo noi, il mondo sono le creature, è tutta l'immensa energia cosmica che è nell'universo. Dio ama questo mondo, Dio ama me e mi ama così come sono! Dio ti ama, e ti ama così come sei. Sei falso? Dio ama te che sei falso e proprio perché tu non sei contento ti vuole guarire perché tu così non sei te stesso. Lui viene a guarirti e a salvarti, viene a renderti libero. Il Signore addirittura ti fa capire che ti vuole un bene così grande che muore per te. Capisci questa parola?  «Muoio per te, cioè: la tua vita è più importante della mia vita, tant'è vero che muoio, perché tu capisca che ti voglio bene». Lui vuole bene a te che sei falso. Dio ama te, mentre sei nel peccato, ti ama così come sei. Solo questa certezza ci dà la forza di liberarci dal peccato! Sentirsi amati fa bene: è una grande medicina!

Giovedì 11 Aprile
S. Stanislao (m); S. Gemma Galgani; B. Elena Guerra

Nato nel 1030, Stanislao divenne vescovo di Cracovia nel 1071. Avendo scomunicato il re di Polonia per la sua condotta immorale, fu da questi ucciso nel 1079. L’assassinio avvenne mentre Stanislao celebrava la Messa.

DAGLI ATTI DEGLI APOSTOLI (At 5, 27-33)
In quei giorni, [il comandante e gli inservienti] condussero gli apostoli e li presentarono nel sinedrio; il sommo sacerdote li interrogò dicendo: «Non vi avevamo espressamente proibito di insegnare in questo nome? Ed ecco, avete riempito Gerusalemme del vostro insegnamento e volete far ricadere su di noi il sangue di quest’uomo». Rispose allora Pietro insieme agli apostoli: «Bisogna obbedire a Dio invece che agli uomini. Il Dio dei nostri padri ha risuscitato Gesù, che voi avete ucciso appendendolo a una croce. Dio lo ha innalzato alla sua destra come capo e salvatore, per dare a Israele conversione e perdono dei peccati. E di questi fatti siamo testimoni noi e lo Spirito Santo, che Dio ha dato a quelli che gli obbediscono». All’udire queste cose essi si infuriarono e volevano metterli a morte.
Parola di Dio.

Gli apostoli si opposero decisamente contro l’ordine di non parlare di Gesù: meglio obbedire a Dio che agli uomini! 
Quando i governi di questo mondo fanno leggi inique bisogna opporsi con tutte le nostre forze, anche a rischio della vita, pur di obbedire a Dio e non agli uomini. Che potere hanno i governi di organizzare in Italia il massacro di 140.000 bambini nel seno materno? Che potere hanno di organizzare, come complici, la schiavitù di 100 mila donne per soddisfare gli istinti sessuali di 10 milioni di italiani? Quali potere hanno di sfruttare i paesi poveri, di organizzare guerre, di dissacrare il matrimonio? Il demonio esiste e si serve dei potenti per uccidere. Noi seguiamo Gesù anche a costo della vita così come padre Puglisi ucciso dalla mafia, come mons. Romero ucciso perché difendeva i suoi campesinos contro lo strapotere dei potenti, come don Andrea Santoro ucciso perché liberava le schiave. Spinti dall’amore di Cristo, amate gli oppressi e liberateli! 
SALMO 33 (34)

Ascolta, Signore, il grido del povero.

Oppure:

Alleluia, alleluia, alleluia.

Benedirò il Signore in ogni tempo,
sulla mia bocca sempre la sua lode.
Gustate e vedete com’è buono il Signore;
beato l’uomo che in lui si rifugia.      

Il volto del Signore contro i malfattori,
per eliminarne dalla terra il ricordo.
Gridano i giusti e il Signore li ascolta,
li libera da tutte le loro angosce.      

Il Signore è vicino a chi ha il cuore spezzato,
egli salva gli spiriti affranti.
Molti sono i mali del giusto,
ma da tutti lo libera il Signore.      

Alleluia, alleluia.
Perché mi hai veduto, Tommaso, tu hai creduto; 
beati quelli che non hanno visto e hanno creduto.
Alleluia.

DAL VANGELO SECONDO GIOVANNI (Gv 3, 31-36)
Chi viene dall’alto è al di sopra di tutti; ma chi viene dalla terra, appartiene alla terra e parla secondo la terra. Chi viene dal cielo è al di sopra di tutti. Egli attesta ciò che ha visto e udito, eppure nessuno accetta la sua testimonianza. Chi ne accetta la testimonianza, conferma che Dio è veritiero. Colui infatti che Dio ha mandato dice le parole di Dio: senza misura egli dà lo Spirito. Il Padre ama il Figlio e gli ha dato in mano ogni cosa. Chi crede nel Figlio ha la vita eterna; chi non obbedisce al Figlio non vedrà la vita, ma l’ira di Dio rimane su di lui. Parola del Signore.

Ecco la differenza che c’è fra noi nell’universo, tra uomini e uomini: chi crede ha la vita eterna, la quale è la vita che non ha né inizio né fine, cioè è Dio, la vita di Dio dentro di sé. Cristo è il Verbo della vita, la vita eterna che si è fatta visibile, è la vita piena, la vita ricca, è la comunione, la gioia. Noi siamo in comunione con il vero Dio, perché siamo in comunione con Cristo, la vita eterna.  
Convertirsi è fare comunione con Cristo, convertirsi è decidere finalmente cosa si vuole essere, e le conseguenze della conversione sono il mondo stupendo di Dio! 
Senza l’anima che ci fa essere ad immagine e somiglianza di Dio, e senza il mondo di Dio dentro di noi, cosa siamo noi? 

Venerdì 12 Aprile
S. Giulio I; S. Zeno; S. Giuseppe Moscati

DAGLI ATTI DEGLI APOSTOLI (At 5, 34-42)
In quei giorni, si alzò nel sinedrio un fariseo, di nome Gamalièle, dottore della Legge, stimato da tutto il popolo. Diede ordine di far uscire [gli apostoli] per un momento e disse: «Uomini di Israele, badate bene a ciò che state per fare a questi uomini. Tempo fa sorse Tèuda, infatti, che pretendeva di essere qualcuno, e a lui si aggregarono circa quattrocento uomini. Ma fu ucciso, e quelli che si erano lasciati persuadére da lui furono dissolti e finirono nel nulla. Dopo di lui sorse Giuda il Galileo, al tempo del censimento, e indusse gente a seguirlo, ma anche lui finì male, e quelli che si erano lasciati persuadére da lui si dispersero. Ora perciò io vi dico: non occupatevi di questi uomini e lasciateli andare. Se infatti questo piano o quest’opera fosse di origine umana, verrebbe distrutta; ma, se viene da Dio, non riuscirete a distruggerli. Non vi accada di trovarvi addirittura a combattere contro Dio!». Seguirono il suo parere e, richiamati gli apostoli, li fecero flagellare e ordinarono loro di non parlare nel nome di Gesù. Quindi li rimisero in libertà. Essi allora se ne andarono via dal sinedrio, lieti di essere stati giudicati degni di subire oltraggi per il nome di Gesù. E ogni giorno, nel tempio e nelle case, non cessavano di insegnare e di annunciare che Gesù è il Cristo. Parola di Dio.

Gamaliele è molto saggio. Egli dice: «Ciò che viene dallo spirito è insopprimibile, ciò che viene dall'uomo segue il destino di ciò che è umano». 
Gamaliele è un puro di cuore perché ha il coraggio di amare e di dire sempre la verità. I puri di cuore cambiano il cuore degli altri. 
«Lieti di essere stati oltraggiati per Gesù». Quando si soffre per una persona che si ama si è contenti perché quella sofferenza è la misura dell'amore. 
Dire di amare senza essere capaci di soffrire per chi si ama è una barzelletta, è una sciocchezza! Non è che il cristiano vada a cercare la croce per la croce, ma la croce sottolinea l'amore, ed è quell'amore che diventa anche espiazione di chi rifiuta di amare, di chi sceglie di non amare! 

SALMO 26 (27)

Una cosa ho chiesto al Signore: abitare nella sua casa.

Oppure:

Alleluia, alleluia, alleluia.

Il Signore è mia luce e mia salvezza:
di chi avrò timore?
Il Signore è difesa della mia vita:
di chi avrò paura?     

Una cosa ho chiesto al Signore,
questa sola io cerco:
abitare nella casa del Signore
tutti i giorni della mia vita,
per contemplare la bellezza del Signore
e ammirare il suo santuario.      

Sono certo di contemplare la bontà del Signore
nella terra dei viventi.
Spera nel Signore, sii forte,
si rinsaldi il tuo cuore e spera nel Signore.      

Alleluia, alleluia.
Non di solo pane vivrà l’uomo,
ma di ogni parola che esce dalla bocca di Dio.
Alleluia.

DAL VANGELO SECONDO GIOVANNI (Gv 6, 1-15)
In quel tempo, Gesù passò all’altra riva del mare di Galilea, cioè di Tiberìade, e lo seguiva una grande folla, perché vedeva i segni che compiva sugli infermi. Gesù salì sul monte e là si pose a sedere con i suoi discepoli. Era vicina la Pasqua, la festa dei Giudei. Allora Gesù, alzàti gli occhi, vide che una grande folla veniva da lui e disse a Filippo: «Dove potremo comprare il pane perché costoro abbiano da mangiare?». Diceva così per metterlo alla prova; egli infatti sapeva quello che stava per compiere. Gli rispose Filippo: «Duecento denari di pane non sono sufficienti neppure perché ognuno possa riceverne un pezzo». Gli disse allora uno dei suoi discepoli, Andrea, fratello di Simon Pietro: «C’è qui un ragazzo che ha cinque pani d’orzo e due pesci; ma che cos’è questo per tanta gente?». Rispose Gesù: «Fateli sedere». C’era molta erba in quel luogo. Si misero dunque a sedere ed erano circa cinquemila uomini. Allora Gesù prese i pani e, dopo aver reso grazie, li diede a quelli che erano seduti, e lo stesso fece dei pesci, quanto ne volevano. E quando furono saziati, disse ai suoi discepoli: «Raccogliete i pezzi avanzati, perché nulla vada perduto». Li raccolsero e riempirono dodici canestri con i pezzi dei cinque pani d’orzo, avanzati a coloro che avevano mangiato.
Allora la gente, visto il segno che egli aveva compiuto, diceva: «Questi è davvero il profeta, colui che viene nel mondo!». Ma Gesù, sapendo che venivano a prenderlo per farlo re, si ritirò di nuovo sul monte, lui da solo. Parola del Signore.

Chi ha moltiplicato i pani? Chi ha fatto il miracolo? Gesù o quel bambino che aveva cinque pani e due pesci? La risposta è tutti e due, insieme. Non mi fraintendete, ma Dio non poteva fare un bel niente se non aveva quei 5 pani d’orzo della povera gente. Nel disegno di Dio, che lui ha scelto e sta a lui capire perché l’ha scelto, lui non vuole fare niente senza di noi; a volte ci precede, però vuole essere insieme! Tanto è vero che dove si ferma l’uomo, si ferma anche Dio. Il Signore vuole essere con noi per farci crescere nei problemi, perché i problemi sono in realtà tappe della vita, sono momenti forti dell’esistenza, sono passi in avanti! C’è la nostra parte e c’è la parte di Dio. Solitamente noi cerchiamo una soluzione da soli e diamo una soluzione umana, invece dobbiamo cercare la soluzione con Dio, coinvolgerlo e allora troviamo la soluzione di Dio!


Sabato 13 Aprile
S. Martino I (mf); S. Ermenegildo; B. Ida

DAGLI ATTI DEGLI APOSTOLI (At 6, 1-7)
In quei giorni, aumentando il numero dei discepoli, quelli di lingua greca mormorarono contro quelli di lingua ebraica perché, nell’assistenza quotidiana, venivano trascurate le loro vedove. Allora i Dodici convocarono il gruppo dei discepoli e dissero: «Non è giusto che noi lasciamo da parte la parola di Dio per servire alle mense. Dunque, fratelli, cercate fra voi sette uomini di buona reputazione, pieni di Spirito e di sapienza, ai quali affideremo questo incarico. Noi, invece, ci dedicheremo alla preghiera e al servizio della Parola». 
Piacque questa proposta a tutto il gruppo e scelsero Stefano, uomo pieno di fede e di Spirito Santo, Filippo, Pròcoro, Nicànore, Timone, Parmenàs e Nicola, un prosèlito di Antiòchia. Li presentarono agli apostoli e, dopo aver pregato, imposero loro le mani. E la parola di Dio si diffondeva e il numero dei discepoli a Gerusalemme si moltiplicava grandemente; anche una grande moltitudine di sacerdoti aderiva alla fede. Parola di Dio.

Scoppiò una crisi tra due gruppi di giudei convertiti al cristianesimo: gli ebrei e gli ellenisti. Gli ellenisti erano giudei provenienti da popoli di cultura greca. La tensione tra i due gruppi si accese perché gli ellenisti vedevano trascurate le loro vedove nella distribuzione quotidiana. S’intravide la causa del malcontento nella disorganizzazione. Gli apostoli che presiedevano capirono che essi dovevano impegnarsi nella preghiera e nell’annuncio della Parola, perciò chiesero che fossero nominati degli assistenti che dirigessero la distribuzione quotidiana. Furono scelti sette uomini di grande rettitudine e provata virtù e la comunità ne fu contenta.  Oggi nella Chiesa sono molte le tensioni fra diversi gruppi di credenti. Ci sono gruppi che per amore di Cristo s’incontrano, dialogano, risolvono i contrasti e si accordano per annunciare la Parola, cioè Gesù. Ci sono gruppi che si servono di Gesù, e invece di accordarsi, si allontanano tra di loro. Meraviglioso è quanto dice san Paolo nella lettera ai Corinzi: «Le membra che sembrano le più deboli sono le più necessarie» (1Cor 12,22) e vanno onorate, perché queste membra eliminano le divisioni nella Chiesa. È vero! Queste membra vengono onorate nella condivisione diretta della loro vita. Nella condivisione costruiscono l'unità nella Chiesa. È vero! Sperimenta!

SALMO 32 (33)

Su di noi sia il tuo amore, Signore.

Oppure:

Alleluia, alleluia, alleluia.

Esultate, o giusti, nel Signore;
per gli uomini retti è bella la lode.
Lodate il Signore con la cetra,
con l’arpa a dieci corde a lui cantate.      

Perché retta è la parola del Signore
e fedele ogni sua opera.
Egli ama la giustizia e il diritto;
dell’amore del Signore è piena la terra.      

Ecco, l’occhio del Signore è su chi lo teme,
su chi spera nel suo amore,
per liberarlo dalla morte
e nutrirlo in tempo di fame.      

Alleluia, alleluia.
Cristo è risorto, lui che ha creato il mondo,
e ha salvato gli uomini nella sua misericordia.
Alleluia.

DAL VANGELO SECONDO GIOVANNI (Gv 6, 16-21)
Venuta la sera, i discepoli di Gesù scesero al mare, salirono in barca e si avviarono verso l’altra riva del mare in direzione di Cafàrnao. Era ormai buio e Gesù non li aveva ancora raggiunti; il mare era agitato, perché soffiava un forte vento. 
Dopo aver remato per circa tre o quattro miglia, videro Gesù che camminava sul mare e si avvicinava alla barca, ed ebbero paura. Ma egli disse loro: «Sono io, non abbiate paura!». Allora vollero prenderlo sulla barca, e subito la barca toccò la riva alla quale erano diretti. Parola del Signore.


Gesù durante la notte andò dai discepoli camminando sulle acque del lago e disse loro: «Non abbiate paura!» Quante volte quando Gesù si avvicina a noi abbiamo paura! Noi abbiamo altre cose a cui pensare, non alla rivelazione di Dio! Noi siamo pieni di gloria umana, pieni di mormorazioni, abbiamo da difenderci quando ci è richiesto di amare, abbiamo paura della verità, tagliuzziamo la sua verità in mille modi. La fede invece è apertura di te a Gesù nella semplicità. Gesù si manifesta a me nella misura che io credo a lui, non nella misura che lo giudico, che mi metto a studiarlo sui testi di teologia. Quando io invece mi apro a Dio, lui si rivela a me. Nella misura che io ho fede in Gesù, cioè mi affido completamente a lui, allora lui si apre a me e io mi apro a lui!

DOMENICA 14 APRILE
Ss. Tiburzio, Valeriano e Massimo
III Domenica di Pasqua

DAGLI ATTI DEGLI APOSTOLI (At 5, 27b-32.40b-41)
In quei giorni, il sommo sacerdote interrogò gli apostoli dicendo: «Non vi avevamo espressamente proibito di insegnare in questo nome? Ed ecco, avete riempito Gerusalemme del vostro insegnamento e volete far ricadere su di noi il sangue di quest’uomo». Rispose allora Pietro insieme agli apostoli: «Bisogna obbedire a Dio invece che agli uomini. Il Dio dei nostri padri ha risuscitato Gesù, che voi avete ucciso appendendolo a una croce. Dio lo ha innalzato alla sua destra come capo e salvatore, per dare a Israele conversione e perdono dei peccati. E di questi fatti siamo testimoni noi e lo Spirito Santo, che Dio ha dato a quelli che gli obbediscono».
Fecero flagellare [gli apostoli] e ordinarono loro di non parlare nel nome di Gesù. Quindi li rimisero in libertà. Essi allora se ne andarono via dal sinedrio, lieti di essere stati giudicati degni di subire oltraggi per il nome di Gesù. Parola di Dio.

Agli apostoli era stato dato l’ordine di non insegnare più nel nome di Gesù. Essi, invece, non tennero conto di questo divieto e riempirono Gerusalemme della dottrina di Gesù. Gli apostoli avevano trasgredito l’ordine perché dovevano obbedire a Dio piuttosto che a quelle autorità. Gesù aveva promesso la venuta dello Spirito Santo, il quale sarebbe rimasto per sempre con loro, nella Chiesa. Gli apostoli erano ben consapevoli che lo Spirito Santo era con loro per sempre, per questo proclamarono: «Siamo testimoni noi e lo Spirito Santo». Essi dovevano portare a tutti la Parola che salva (cioè Gesù), la conversione a lui, il perdono dei peccati e la nuova vita. E tu senti la bellezza dell'annunciare Cristo, invitando tutti alla gioia di cambiare la propria vita in Cristo? Senti la bellezza che tutti si convertano e formino un popolo nuovo gradito a Dio, per la trasformazione del mondo?

SALMO 29 (30)

Ti esalterò, Signore, perché mi hai risollevato.

Oppure:

Alleluia, alleluia, alleluia.

Ti esalterò, Signore, perché mi hai risollevato,
non hai permesso ai miei nemici di gioire su di me.
Signore, hai fatto risalire la mia vita dagli inferi,
mi hai fatto rivivere perché non scendessi nella fossa.		

Cantate inni al Signore, o suoi fedeli,
della sua santità celebrate il ricordo,
perché la sua collera dura un istante,
la sua bontà per tutta la vita.
Alla sera ospite è il pianto
e al mattino la gioia.

Ascolta, Signore, abbi pietà di me,
Signore, vieni in mio aiuto!
Hai mutato il mio lamento in danza,
Signore, mio Dio, ti renderò grazie per sempre.		 

DAL LIBRO DELL’APOCALISSE DI SAN GIOVANNI APOSTOLO (Ap 5, 11-14)
Io, Giovanni, vidi, e udii voci di molti angeli attorno al trono e agli esseri viventi e agli anziani. Il loro numero era miriadi di miriadi e migliaia di migliaia e dicevano a gran voce: «L’Agnello, che è stato immolato, è degno di ricevere potenza e ricchezza, sapienza e forza, onore, gloria e benedizione».
Tutte le creature nel cielo e sulla terra, sotto terra e nel mare, e tutti gli esseri che vi si trovavano, udii che dicevano: «A Colui che siede sul trono e all’Agnello lode, onore, gloria e potenza, nei secoli dei secoli». E i quattro esseri viventi dicevano: «Amen». E gli anziani si prostrarono in adorazione. Parola di Dio.

L’intero universo (i quattro esseri viventi) e la Chiesa (i vegliardi) celebrano Cristo, che per mezzo della sua risurrezione ha inaugurato la nuova era, la nuova civiltà. Un numero incalcolabile di angeli cantano: «L’agnello che fu immolato (sacrificato) è degno di ricevere potenza e ricchezza, sapienza e forza (i quattro termini esprimono tutto l’universo fisico e si riferiscono all’Agnello che regge il  mondo), onore, gloria e benedizione (i tre termini significano l’adorazione degli angeli)». Tutta la creazione esulta perché sarà completamente liberata. Gioisci perché tu sei inserito in questo canto nuovo e partecipi al rinnovamento universale, perché fai di Gesù il centro del tuo cuore affinché Gesù diventi il cuore del mondo.

Alleluia, alleluia.
Cristo è risorto, lui che ha creato il mondo,
e ha salvato gli uomini nella sua misericordia.
Alleluia.

DAL VANGELO SECONDO GIOVANNI (Gv 21, 1-14)
In quel tempo, Gesù si manifestò di nuovo ai discepoli sul mare di Tiberìade. E si manifestò così: si trovavano insieme Simon Pietro, Tommaso detto Dìdimo, Natanaele di Cana di Galilea, i figli di Zebedèo e altri due discepoli. Disse loro Simon Pietro: «Io vado a pescare». Gli dissero: «Veniamo anche noi con te». Allora uscirono e salirono sulla barca; ma quella notte non presero nulla. Quando già era l’alba, Gesù stette sulla riva, ma i discepoli non si erano accorti che era Gesù. Gesù disse loro: «Figlioli, non avete nulla da mangiare?». Gli risposero: «No». Allora egli disse loro: «Gettate la rete dalla parte destra della barca e troverete». La gettarono e non riuscivano più a tirarla su per la grande quantità di pesci. Allora quel discepolo che Gesù amava disse a Pietro: «È il Signore!». Simon Pietro, appena udì che era il Signore, si strinse la veste attorno ai fianchi, perché era svestito, e si gettò in mare. Gli altri discepoli invece vennero con la barca, trascinando la rete piena di pesci: non erano infatti lontani da terra se non un centinaio di metri. 
Appena scesi a terra, videro un fuoco di brace con del pesce sopra, e del pane. Disse loro Gesù: «Portate un po’ del pesce che avete preso ora». Allora Simon Pietro salì nella barca e trasse a terra la rete piena di centocinquantatré grossi pesci. E benché fossero tanti, la rete non si squarciò. Gesù disse loro: «Venite a mangiare». E nessuno dei discepoli osava domandargli: «Chi sei?», perché sapevano bene che era il Signore. Gesù si avvicinò, prese il pane e lo diede loro, e così pure il pesce. Era la terza volta che Gesù si manifestava ai discepoli, dopo essere risorto dai morti. Quand’ebbero mangiato, Gesù disse a Simon Pietro: «Simone, figlio di Giovanni, mi ami più di costoro?». Gli rispose: «Certo, Signore, tu lo sai che ti voglio bene». Gli disse: «Pasci i miei agnelli». Gli disse di nuovo, per la seconda volta: «Simone, figlio di Giovanni, mi ami?». Gli rispose: «Certo, Signore, tu lo sai che ti voglio bene». Gli disse: «Pascola le mie pecore». Gli disse per la terza volta: «Simone, figlio di Giovanni, mi vuoi bene?». Pietro rimase addolorato che per la terza volta gli domandasse: «Mi vuoi bene?», e gli disse: «Signore, tu conosci tutto; tu sai che ti voglio bene». Gli rispose Gesù: «Pasci le mie pecore. In verità, in verità io ti dico: quando eri più giovane ti vestivi da solo e andavi dove volevi; ma quando sarai vecchio tenderai le tue mani, e un altro ti vestirà e ti porterà dove tu non vuoi». Questo disse per indicare con quale morte egli avrebbe glorificato Dio. E, detto questo, aggiunse: «Seguimi». Parola del Signore.
Sapete cosa risuona dentro di me della Parola di oggi? La parola che Gesù rivolge ai discepoli: li chiama “figlioli”, soprattutto quando si rivolge a Pietro. Lo fa sentire prezioso ai suoi occhi. Mi chiedo: quante volte sono nella linea di Gesù quando incontro i miei fratelli o le mie sorelle, e quante volte invece li chiamo solo per nome tenendoli troppo lontani?  Fra di voi, quando vi chiamate a vicenda “fratello” o “sorella”, correte nella via del Signore. Quando invece ti vedo mormorare, mi fai quasi schifo: ma chi sei tu per mormorare? Chiama: «Fratello, sorella», lì è il Paradiso!
Secondo punto: Gesù fa l'esame a Pietro. Gli deve conferire il compito di guida della Chiesa e lo esamina sull'amore. Anche noi, alla sera della vita, saremo interrogati sull'amore. Se non sei amore non solo soffochi Cristo in te, ma stai proprio male perché, se tu guardi con semplicità di cuore, senti che sei fatto non per ciò che è negativo ma per il bene. Quando non sei nell'amore in realtà neghi te stesso. Va’ verso chi non conosce Cristo e amalo, così lo porterai a Cristo e sarà possibile per lui una vita nuova. 

Lunedì 15 Aprile
S. Marone; B. Cesare de Bus; B. Damiano de Veuster

DAGLI ATTI DEGLI APOSTOLI (At 6, 8-15)
In quei giorni, Stefano, pieno di grazia e di potenza, faceva grandi prodigi e segni tra il popolo. 
Allora alcuni della sinagoga detta dei Liberti, dei Cirenèi, degli Alessandrini e di quelli della Cilìcia e dell’Asia, si alzarono a discutere con Stefano, ma non riuscivano a resistere alla sapienza e allo Spirito con cui egli parlava. 
Allora istigarono alcuni perché dicessero: «Lo abbiamo udito pronunciare parole blasfeme contro Mosè e contro Dio». E così sollevarono il popolo, gli anziani e gli scribi, gli piombarono addosso, lo catturarono e lo condussero davanti al sinedrio. 
Presentarono quindi falsi testimoni, che dissero: «Costui non fa che parlare contro questo luogo santo e contro la Legge. Lo abbiamo infatti udito dichiarare che Gesù, questo Nazareno, distruggerà questo luogo e sovvertirà le usanze che Mosè ci ha tramandato». 
E tutti quelli che sedevano nel sinedrio, fissando gli occhi su di lui, videro il suo volto come quello di un angelo. Parola di Dio.

Stefano era totalmente immerso in Gesù; la sua vita in Cristo era luce che illuminava ogni uomo che incontrava. 
Santa Teresa del Bambino Gesù ha scritto: «Compresi che la Chiesa aveva un corpo composto da varie membra. Compresi che anche essa aveva un cuore, un cuore ardente d’amore. Capii che solo l’amore spingeva all’azione le membra della Chiesa e che spento questo amore, gli apostoli non avrebbero più annunziato il vangelo, i martiri non avrebbero più versato il loro sangue... Compresi che l’amore abbracciava in sé tutte le vocazioni, che l’amore era tutto, che si estendeva a tutti i tempi e a tutti i luoghi... in una parola che l’amore è eterno».
Da questo amore scaturisce la gioia. È questo amore che rende appassionante la vita. È questo amore che compenetra la vita di condivisione, la rende luminosa e la rigenera continuamente. Quest’amore proviene da Dio che è amore. La contemplazione e la preghiera sono il canale principale attraverso cui si nutre e si sviluppa l’amore che Dio ha versato nei nostri cuori attraverso lo Spirito Santo.  

SALMO 118 (119)

Beato chi cammina nella legge del Signore.

Oppure:

Alleluia, alleluia, alleluia.

Anche se i potenti siedono e mi calunniano,
il tuo servo medita i tuoi decreti.
I tuoi insegnamenti sono la mia delizia:
sono essi i miei consiglieri.      

Ti ho manifestato le mie vie e tu mi hai risposto;
insegnami i tuoi decreti.
Fammi conoscere la via dei tuoi precetti
e mediterò le tue meraviglie.      

Tieni lontana da me la via della menzogna,
donami la grazia della tua legge.
Ho scelto la via della fedeltà,
mi sono proposto i tuoi giudizi.      

Alleluia, alleluia.
Non di solo pane vivrà l’uomo,
ma di ogni parola che esce dalla bocca di Dio.
Alleluia.

DAL VANGELO SECONDO GIOVANNI (Gv 6, 22-29)
Il giorno dopo, la folla, rimasta dall’altra parte del mare, vide che c’era soltanto una barca e che Gesù non era salito con i suoi discepoli sulla barca, ma i suoi discepoli erano partiti da soli. Altre barche erano giunte da Tiberìade, vicino al luogo dove avevano mangiato il pane, dopo che il Signore aveva reso grazie. 
Quando dunque la folla vide che Gesù non era più là e nemmeno i suoi discepoli, salì sulle barche e si diresse alla volta di Cafàrnao alla ricerca di Gesù. Lo trovarono di là dal mare e gli dissero: «Rabbì, quando sei venuto qua?». Gesù rispose loro: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». Gli dissero allora: «Che cosa dobbiamo compiere per fare le opere di Dio?». Gesù rispose loro: «Questa è l’opera di Dio: che crediate in colui che egli ha mandato». Parola del Signore.

«Credere in Colui che Dio ha mandato». Che significa? Credere vuol dire: «Stare saldi, forti, irremovibili». Credere dunque in Gesù inviato del Padre significa «rimanere nel suo amore», ragionare alla moda di Dio e non alla moda degli uomini. In poche parole: entrare nella nuova creazione iniziata da Cristo, vivere in una giustizia che supera quella dei farisei, vivere nell’intimità divina, vivere il vangelo. In questo modo si rinasce a Dio, in Cristo Signore. Ciò che affascina i giovani avvicinandosi a Cristo, è la sua libertà dalle cose, da se stesso, è il suo non arrendersi mai, il suo vivere «off limits», è il suo non fingere mai; il suo aborrire i titoli, le parate sempre più o meno ipocrite. Ciò che attira in lui è la sua freschezza eterna! Gesù è un innamorato di tutto ciò che è bello, gioioso, che canta la vita. Fate avere ai giovani un incontro simpatico con Cristo! Un giovane mi diceva: «Come può uno dire di seguire Cristo con un volto da funerale così? Fa passare tutte le voglie!». Gesù è il futuro della storia e in lui il futuro è già presente! 

Martedì 16 Aprile
S. M. Bernardetta Soubirous; S. Benedetto G. Labre

DAGLI ATTI DEGLI APOSTOLI (At 7, 51 – 8, 1a)
In quei giorni, Stefano [diceva al popolo, agli anziani e agli scribi:] «Testardi e incirconcisi nel cuore e nelle orecchie, voi opponete sempre resistenza allo Spirito Santo. Come i vostri padri, così siete anche voi. Quale dei profeti i vostri padri non hanno perseguitato? Essi uccisero quelli che preannunciavano la venuta del Giusto, del quale voi ora siete diventati traditori e uccisori, voi che avete ricevuto la Legge mediante ordini dati dagli angeli e non l’avete osservata».
All’udire queste cose, erano furibondi in cuor loro e digrignavano i denti contro Stefano. Ma egli, pieno di Spirito Santo, fissando il cielo, vide la gloria di Dio e Gesù che stava alla destra di Dio e disse: «Ecco, contemplo i cieli aperti e il Figlio dell’uomo che sta alla destra di Dio». Allora, gridando a gran voce, si turarono gli orecchi e si scagliarono tutti insieme contro di lui, lo trascinarono fuori della città e si misero a lapidarlo. E i testimoni deposero i loro mantelli ai piedi di un giovane, chiamato Sàulo. E lapidavano Stefano, che pregava e diceva: «Signore Gesù, accogli il mio spirito». Poi piegò le ginocchia e gridò a gran voce: «Signore, non imputare loro questo peccato». Detto questo, morì. 
Sàulo approvava la sua uccisione. Parola di Dio.

La lista dei martiri della verità, della giustizia, dell’amore è interminabile. La lunga schiera dei martiri e dei santi lungo i venti secoli di cristianesimo è la prova della creatività della santità. Essi sono grandi non per quello che hanno realizzato,  ma per la fede incrollabile nel Signore. Essi sono talmente uniti a Gesù che la morte inferta loro per causa di Gesù diventa il dono più vero dell’amico Gesù.
Il loro io è talmente nell’io di Gesù, che il pensiero di lasciarlo nella prova non li sfiora neanche. L’autorità umana decreta la morte del loro corpo, ma non può capire che apre loro la pienezza della vita con Gesù amato, desiderato e atteso.  Il mondo oggi ha bisogno di martiri che con la loro vita testimonino che solo Gesù è il Salvatore, che bisogna tornare a lui per rinnovare l’umanità. 

SALMO 30 (31)

Alle tue mani, Signore, affido il mio spirito.

Oppure:

Alleluia, alleluia, alleluia.

Sii per me, Signore, una roccia di rifugio,
un luogo fortificato che mi salva.
Perché mia rupe e mia fortezza tu sei,
per il tuo nome guidami e conducimi.	

Alle tue mani affido il mio spirito;
tu mi hai riscattato, Signore, Dio fedele.
Io confido nel Signore.
Esulterò e gioirò per la tua grazia.		

Sul tuo servo fa’ splendere il tuo volto,
salvami per la tua misericordia.
Benedetto il Signore,
che per me ha fatto meraviglie di grazia.		

Alleluia, alleluia.
Io sono il pane della vita, dice il Signore:
chi viene a me non avrà fame.
Alleluia.

DAL VANGELO SECONDO GIOVANNI (Gv 6, 30-35)
In quel tempo, la folla disse a Gesù: «Quale segno tu compi perché vediamo e ti crediamo? Quale opera fai? I nostri padri hanno mangiato la manna nel deserto, come sta scritto: “Diede loro da mangiare un pane dal cielo”». Rispose loro Gesù: «In verità, in verità io vi dico: non è Mosè che vi ha dato il pane dal cielo, ma è il Padre mio che vi dà il pane dal cielo, quello vero. Infatti il pane di Dio è colui che discende dal cielo e dà la vita al mondo». Allora gli dissero: «Signore, dacci sempre questo pane». Gesù rispose loro: «Io sono il pane della vita; chi viene a me non avrà fame e chi crede in me non avrà sete, mai!». Parola del Signore.

La gente sente che Gesù chiede molto, chiede che gli venga dato credito, che si abbandonino a lui, che prendano la sua strada: non se la sentono. La folla chiede un segno che dimostri chi è lui, un segno paragonabile a quello che ha dato Mosè che ha ottenuto per il popolo affamato la manna, nel deserto: «Diede loro da mangiare un pane disceso dal cielo», mentre Gesù si era limitato a moltiplicare un pane della terra. Fra il popolo era radicata l’idea che alla venuta del Messia (l’unto del Signore) il nuovo ed eterno re d’Israele, si sarebbe rinnovato il miracolo della “manna”. Gesù spiega allora di che natura è il pane vero che viene dal cielo: lui è il pane disceso dal cielo e dato dal Padre come cibo spirituale degli uomini; lui è il pane vero che dà la vita al mondo. Gesù è il pane della vita, è la caparra della resurrezione. 

Mercoledì 17 Aprile
S. Simeone Bar S.; S. Roberto di M.; B. Caterina T.

DAGLI ATTI DEGLI APOSTOLI (At 8, 1b-8)
In quel giorno scoppiò una violenta persecuzione contro la Chiesa di Gerusalemme; tutti, ad eccezione degli apostoli, si dispersero nelle regioni della Giudea e della Samarìa. 
Uomini pii seppellirono Stefano e fecero un grande lutto per lui. Sàulo intanto cercava di distruggere la Chiesa: entrava nelle case, prendeva uomini e donne e li faceva mettere in carcere. Quelli però che si erano dispersi andarono di luogo in luogo, annunciando la Parola.
Filippo, sceso in una città della Samarìa, predicava loro il Cristo. E le folle, unanimi, prestavano attenzione alle parole di Filippo, sentendolo parlare e vedendo i segni che egli compiva. Infatti da molti indemoniati uscivano spiriti impuri, emettendo alte grida, e molti paralitici e storpi furono guariti. E vi fu grande gioia in quella città. Parola di Dio.

Il gusto di comunicare Cristo viene dall’amore a lui, il nostro Salvatore. Oggi bisogna annunciare Cristo a tutti, in qualsiasi luogo si trovino, con la vita e con la parola. Specialmente i giovani vogliono vedere Gesù. Sono gli innamorati di Cristo che trascinano gli uomini a Gesù. 
Su questa terra la gente vede troppi impiegati e pochi innamorati di Cristo! Siate degli innamorati di Gesù, perché questa è la sola speranza. I giovani non vogliono vedere dei buoni impiegati, dei buoni ingegneri, dei buoni amministratori, ne hanno ormai sopra i capelli, la stanchezza è enorme, non vogliono vedere questo! Non vogliono dei semplici esempi ma vogliono un progetto universale di vita basata su Cristo Signore! Però per fare questo occorre che ci sia chi è disposto a dare la vita! 
Entrate in quello che è Cristo, innamoratevi di lui! Aprirete nuovi sentieri di giustizia e di pace; non vi limiterete a predicare ma vivrete, e la vostra vita predicherà! Dio vi travolga nel suo amore!
SALMO 65 (66)

Acclamate Dio, voi tutti della terra.

Oppure:

Alleluia, alleluia, alleluia.

Acclamate Dio, voi tutti della terra,
cantate la gloria del suo nome,
dategli gloria con la lode.
Dite a Dio: «Terribili sono le tue opere!».     

«A te si prostri tutta la terra,
a te canti inni, canti al tuo nome».
Venite e vedete le opere di Dio,
terribile nel suo agire sugli uomini.      

Egli cambiò il mare in terraferma;
passarono a piedi il fiume:
per questo in lui esultiamo di gioia.
Con la sua forza dòmina in eterno.      

Alleluia, alleluia.
Chi crede nel Figlio ha la vita eterna, dice il Signore,
e io lo risusciterò nell’ultimo giorno. 
Alleluia.

DAL VANGELO SECONDO GIOVANNI (Gv 6, 35-40)
In quel tempo, disse Gesù alla folla: «Io sono il pane della vita; chi viene a me non avrà fame e chi crede in me non avrà sete, mai! Vi ho detto però che voi mi avete visto, eppure non credete. 
Tutto ciò che il Padre mi dà, verrà a me: colui che viene a me, io non lo caccerò fuori, perché sono disceso dal cielo non per fare la mia volontà, ma la volontà di colui che mi ha mandato. E questa è la volontà di colui che mi ha mandato: che io non perda nulla di quanto egli mi ha dato, ma che lo risusciti nell’ultimo giorno. Questa infatti è la volontà del Padre mio: che chiunque vede il Figlio e crede in lui abbia la vita eterna; e io lo risusciterò nell’ultimo giorno».
Parola del Signore.

Gesù ribadisce che lui è il pane della vita: chi mangia di questo pane non muore. Se uno mangia di questo pane vivrà in eterno, perché Gesù, pane della vita, nutre la vita eterna che è la vita di Dio partecipata agli uomini. Questa vita divina partecipata guarisce ogni ferita e dà la salvezza a tutti gli uomini. 
Gesù è vivo. Egli si accosta a noi, entra nei nostri stati d’animo, si  inserisce nelle nostre malinconie, depressioni, avvilimenti, disperazioni. Gesù opera in noi per condurci a capire il modo di pensare di Dio, a farci vedere l’errore del nostro ragionare umano, fino a farci ragionare alla moda di Dio, abbandonando il modo di pensare degli uomini. Egli deve gradualmente distaccarci dal nostro modo di vivere e inserirci nel suo modo di agire, fare in modo che noi arriviamo a far coincidere la nostra volontà con quella sua. Noi andiamo incontro a lui nella preghiera: è il respiro della nostra vita. Finché non siamo seri nella preghiera, ostacoliamo troppo Gesù. Noi ci accorgiamo di Gesù nello spezzare il pane, nell’Eucarestia, nel suo sacrificio d’amore, nella comunione con lui, pane della vita.

Giovedì 18 Aprile
S. Galdino; B. Sabina Petrilli; S. Atanasia

DAGLI ATTI DEGLI APOSTOLI (At 8, 26-40)
In quei giorni, un angelo del Signore parlò a Filippo e disse: «Àlzati e va’ verso il mezzogiorno, sulla strada che scende da Gerusalemme a Gaza; essa è deserta». Egli si alzò e si mise in cammino, quand’ecco un Etíope, eunùco, funzionario di Candàce, regina di Etiòpia, amministratore di tutti i suoi tesori, che era venuto per il culto a Gerusalemme, stava ritornando, seduto sul suo carro, e leggeva il profeta Isaìa. Disse allora lo Spirito a Filippo: «Va’ avanti e accòstati a quel carro». Filippo corse innanzi e, udito che leggeva il profeta Isaìa, gli disse: «Capisci quello che stai leggendo?». Egli rispose: «E come potrei capire, se nessuno mi guida?». E invitò Filippo a salire e a sedere accanto a lui. 
Il passo della Scrittura che stava leggendo era questo:“Come una pecora egli fu condotto al macello e come un agnello senza voce innanzi a chi lo tosa, così egli non apre la sua bocca. Nella sua umiliazione il giudizio gli è stato negato, la sua discendenza chi potrà descriverla? Poiché è stata recisa dalla terra la sua vita”. 
Rivolgendosi a Filippo, l’eunùco disse: «Ti prego, di quale persona il profeta dice questo? Di se stesso o di qualcun altro?». Filippo, prendendo la parola e partendo da quel passo della Scrittura, annunciò a lui Gesù. 
Proseguendo lungo la strada, giunsero dove c’era dell’acqua e l’eunùco disse: «Ecco, qui c’è dell’acqua; che cosa impedisce che io sia battezzato?». Fece fermare il carro e scesero tutti e due nell’acqua, Filippo e l’eunùco, ed egli lo battezzò. 
Quando risalirono dall’acqua, lo Spirito del Signore rapì Filippo e l’eunùco non lo vide più; e, pieno di gioia, proseguiva la sua strada. Filippo invece si trovò ad Azoto ed evangelizzava tutte le città che attraversava, finché giunse a Cesarèa. Parola di Dio.

Tutti dobbiamo essere missionari! Bisogna spiegare la Parola in modo che tutti, dai più piccoli ai più grandi, la possano capire bene per poterla assimilare e nutrirsi. La Parola di Dio la si spiega in modo convincente se chi la espone la vive e ama davvero coloro ai quali la porge, altrimenti si diventa impiegati della parola di Dio! In un secondo luogo non è sufficiente seminare, ma bisogna coltivare. Si deve agire in modo che l’ascoltatore non rimanga solo: attorno alla parola annunciata occorre formare una comunità, in modo che chi ha ascoltato la parola non la lasci appena incontra la persecuzione o la tribolazione. 

SALMO 65 (66)

Acclamate Dio, voi tutti della terra.

Oppure:

Alleluia, alleluia, alleluia.

Popoli, benedite il nostro Dio,
fate risuonare la voce della sua lode;
è lui che ci mantiene fra i viventi
e non ha lasciato vacillare i nostri piedi.      

Venite, ascoltate, voi tutti che temete Dio,
e narrerò quanto per me ha fatto.
A lui gridai con la mia bocca,
lo esaltai con la mia lingua.      

Sia benedetto Dio, 
che non ha respinto la mia preghiera,
non mi ha negato la sua misericordia.      

Alleluia, alleluia.
Io sono il pane vivo, disceso dal cielo, dice il Signore.
Se uno mangia di questo pane vivrà in eterno.
Alleluia.

DAL VANGELO SECONDO GIOVANNI (Gv 6, 44-51)
In quel tempo, disse Gesù alla folla: «Nessuno può venire a me, se non lo attira il Padre che mi ha mandato; e io lo risusciterò nell’ultimo giorno. 
Sta scritto nei profeti: “E tutti saranno istruiti da Dio”. Chiunque ha ascoltato il Padre e ha imparato da lui, viene a me. Non perché qualcuno abbia visto il Padre; solo colui che viene da Dio ha visto il Padre. In verità, in verità io vi dico: chi crede ha la vita eterna.
Io sono il pane della vita. I vostri padri hanno mangiato la manna nel deserto e sono morti; questo è il pane che discende dal cielo, perché chi ne mangia non muoia. 
Io sono il pane vivo, disceso dal cielo. Se uno mangia di questo pane vivrà in eterno e il pane che io darò è la mia carne per la vita del mondo». Parola del Signore.

Gli oppositori di Gesù sanno bene che il Padre li attira, ma fuggono da Dio stesso, dal Padre, che li chiama a seguire il Figlio. Il profeta Isaia aveva predetto: «Tutti i tuoi figli saranno ammaestrati da Dio e come conseguenza grande sarà la prosperità dei tuoi figli, Gerusalemme; sarai fondata sulla giustizia» (Is 54,13-14). Il momento è arrivato: i figli di Gerusalemme hanno davanti il Signore, venuto appositamente per ammaestrarli. Chiunque è puro di cuore va dietro Gesù, il Figlio di Dio, che mostra il Padre e dona la vita eterna, che è da sempre.  
Non esiste un uomo su questa terra che non cerchi Dio, se è puro di cuore. Non ricerca Dio colui che ha trovato un altro dio o ha fatto di sé stesso il proprio dio. Non esistono atei, ma uomini che hanno problemi su Dio e soprattutto che non si arrendono a Dio. In altre parole, tu Dio lo conosci, basta che non affermi di essere tu dio. Quando tu affermi di non essere Dio sei già aperto alla rivelazione di Dio e quindi lo ricerchi e lo conosci per quel che puoi, ti metti cioè in un mistero, in un modo di essere nuovo. Automaticamente ti metti nello stato di dipendenza e di obbedienza a Dio, chiunque tu sia, e senti che tutto quello che sei e che hai non è tuo ma viene da un Altro.


Venerdì 19 Aprile
S. Leone IX; S. Elfego; B. Bernardo

DAGLI ATTI DEGLI APOSTOLI (At 9, 1-20)
In quei giorni, Sàulo, spirando ancora minacce e stragi contro i discepoli del Signore, si presentò al sommo sacerdote e gli chiese lettere per le sinagoghe di Damàsco, al fine di essere autorizzato a condurre in catene a Gerusalemme tutti quelli che avesse trovato, uomini e donne, appartenenti a questa Via. 
E avvenne che, mentre era in viaggio e stava per avvicinarsi a Damàsco, all’improvviso lo avvolse una luce dal cielo e, cadendo a terra, udì una voce che gli diceva: «Sàulo, Sàulo, perché mi perséguiti?». Rispose: «Chi sei, o Signore?». Ed egli: «Io sono Gesù, che tu perséguiti! Ma tu àlzati ed entra nella città e ti sarà detto ciò che devi fare». 
Gli uomini che facevano il cammino con lui si erano fermati ammutoliti, sentendo la voce, ma non vedendo nessuno. Sàulo allora si alzò da terra, ma, aperti gli occhi, non vedeva nulla. Così, guidandolo per mano, lo condussero a Damàsco. Per tre giorni rimase cieco e non prese né cibo né bevanda.
C’era a Damàsco un discepolo di nome Ananìa. Il Signore in una visione gli disse: «Ananìa!». Rispose: «Eccomi, Signore!». E il Signore a lui: «Su, va’ nella strada chiamata Diritta e cerca nella casa di Giuda un tale che ha nome Sàulo, di Tarso; ecco, sta pregando, e ha visto in visione un uomo, di nome Ananìa, venire a imporgli le mani perché recuperasse la vista». Rispose Ananìa: «Signore, riguardo a quest’uomo ho udito da molti quanto male ha fatto ai tuoi fedeli a Gerusalemme. Inoltre, qui egli ha l’autorizzazione dei capi dei sacerdoti di arrestare tutti quelli che invocano il tuo nome». Ma il Signore gli disse: «Va’, perché egli è lo strumento che ho scelto per me, affinché porti il mio nome dinanzi alle nazioni, ai re e ai figli d’Israele; e io gli mostrerò quanto dovrà soffrire per il mio nome». 
Allora Ananìa andò, entrò nella casa, gli impose le mani e disse: «Sàulo, fratello, mi ha mandato a te il Signore, quel Gesù che ti è apparso sulla strada che percorrevi, perché tu riacquisti la vista e sia colmato di Spirito Santo». E subito gli caddero dagli occhi come delle squame e recuperò la vista. Si alzò e venne battezzato, poi prese cibo e le forze gli ritornarono.
Rimase alcuni giorni insieme ai discepoli che erano a Damàsco, e subito nelle sinagoghe annunciava che Gesù è il Figlio di Dio.
Parola di Dio.


La conversione di Paolo dovrebbe essere avvenuta verso il 36 d.C., poco tempo dopo la morte e risurrezione di Cristo. Saulo, sulla via di Damasco, venne come accecato da una luce proveniente dal cielo e cadde a terra. Udì una voce che gli diceva: «Saulo, Saulo perché mi perseguiti?». Umiliato, frastornato, Saulo chiese: «Chi sei tu Signore?». E la risposta non si fece attendere: «Io sono Gesù che tu perseguiti». Saulo in quel momento capì che aveva sbagliato tutto: combatteva contro Dio, credendo di combattere per Dio. Saulo capì anche un’altra realtà misteriosa, ma affascinante: tra i cristiani e Gesù, il Signore Dio, c’era un legame misterioso ma reale, che li faceva essere un tutt’uno. Sul piano concreto della storia significa che dove c’è un cattolico, c’è la vera Chiesa di Cristo, c’è Cristo. Se il fedele non oscura la sua identità in Cristo ma la rende visibile vivendo con Cristo e in Cristo, la salvezza di Gesù si trapianta negli altri. Coraggio, sii splendore di Gesù e si svilupperà il popolo di Dio! 

SALMO 116 (117)

Andate in tutto il mondo e proclamate il Vangelo.

Oppure:

Alleluia, alleluia, alleluia.

Genti tutte, lodate il Signore,
popoli tutti, cantate la sua lode.      

Perché forte è il suo amore per noi
e la fedeltà del Signore dura per sempre.      

Alleluia, alleluia.
Chi mangia la mia carne e beve il mio sangue
rimane in me e io in lui, dice il Signore.
Alleluia.

DAL VANGELO SECONDO GIOVANNI (Gv 6, 52-59)
In quel tempo, i Giudei si misero a discutere aspramente fra loro: «Come può costui darci la sua carne da mangiare?». Gesù disse loro: «In verità, in verità io vi dico: se non mangiate la carne del Figlio dell’uomo e non bevete il suo sangue, non avete in voi la vita. Chi mangia la mia carne e beve il mio sangue ha la vita eterna e io lo risusciterò nell’ultimo giorno. Perché la mia carne è vero cibo e il mio sangue vera bevanda. Chi mangia la mia carne e beve il mio sangue rimane in me e io in lui. Come il Padre, che ha la vita, ha mandato me e io vivo per il Padre, così anche colui che mangia me vivrà per me. 
Questo è il pane disceso dal cielo; non è come quello che mangiarono i padri e morirono. Chi mangia questo pane vivrà in eterno».
Gesù disse queste cose, insegnando nella sinagoga a Cafàrnao.
Parola del Signore.

«Chi mangia di questo pane vivrà in eterno». Tutto ciò avviene nella Messa. Nella consacrazione e nella comunione noi ci uniamo al suo corpo sacrificato sulla croce e al suo sangue sparso sulla croce. Nella comunione avviene la nostra unione con la persona di Gesù sacrificata per amore. Tutta la nostra vita si sviluppa e si accresce nell’Eucarestia. Prima della consacrazione e della comunione ci uniamo a Gesù nella sua parola che ci viene proclamata nelle letture e meditata nella omelia, che significa conversazione con il popolo. Lo Spirito Santo mentre ascoltiamo ci illumina e ci unisce a Gesù, parola di Dio, e ci prepara al grande momento della consacrazione e comunione. Nell’Eucarestia si sviluppa la nostra santificazione, siamo resi sacri, cioè diventiamo di Dio. Avendo in noi per partecipazione la vita divina, cresciamo in quella vita e diventiamo del tutto Dio senza essere Dio.
Nell’Eucarestia avviene la nostra redenzione (comprati di nuovo) cioè diventiamo acquisto santo di Dio; veniamo cioè liberati dalle conseguenze del peccato originale. Questa liberazione è operata attraverso l’incarnazione, la passione, la morte e la risurrezione di Gesù Cristo. Tutte le cose vengono fatte nuove. Se ti è possibile donati la gioia di vivere il sacrificio di Gesù anche durante la settimana: vedrai che è vero ciò che dice Gesù: «Chi mangia di me vive per me». 

Sabato 20 Aprile
S. Aniceto; S. Agnese di Montepulciano; B. Chiara B.

DAGLI ATTI DEGLI APOSTOLI (At 9, 31-42)
In quei giorni, la Chiesa era in pace per tutta la Giudea, la Galilea e la Samarìa: si consolidava e camminava nel timore del Signore e, con il conforto dello Spirito Santo, cresceva di numero.
E avvenne che Pietro, mentre andava a far visita a tutti, si recò anche dai fedeli che abitavano a Lidda. Qui trovò un uomo di nome Enèa, che da otto anni giaceva su una barella perché era paralitico. Pietro gli disse: «Enèa, Gesù Cristo ti guarisce; àlzati e rifatti il letto». E subito si alzò. Lo videro tutti gli abitanti di Lidda e del Saròn e si convertirono al Signore.
A Giaffa c’era una discepola chiamata Tabità – nome che significa Gazzella – la quale abbondava in opere buone e faceva molte elemosine. Proprio in quei giorni ella si ammalò e morì. La lavarono e la posero in una stanza al piano superiore. E, poiché Lidda era vicina a Giaffa, i discepoli, udito che Pietro si trovava là, gli mandarono due uomini a invitarlo: «Non indugiare, vieni da noi!». Pietro allora si alzò e andò con loro. 
Appena arrivato, lo condussero al piano superiore e gli si fecero incontro tutte le vedove in pianto, che gli mostravano le tuniche e i mantelli che Gazzella confezionava quando era fra loro. Pietro fece uscire tutti e si inginocchiò a pregare; poi, rivolto alla salma, disse: «Tabità, àlzati!». Ed ella aprì gli occhi, vide Pietro e si mise a sedere. Egli le diede la mano e la fece alzare, poi chiamò i fedeli e le vedove e la presentò loro viva.
La cosa fu risaputa in tutta Giaffa, e molti credettero nel Signore.
Parola di Dio.

La venuta dello Spirito Santo fa degli apostoli dei testimoni e profeti che annunciano con franchezza. 
Lo Spirito Santo spinge il primo gruppo dei credenti a fare “comunità”, ad essere Chiesa, all’ascolto del vangelo, alla comunione fraterna, alla preghiera, all’Eucarestia. Vivere la comunione fraterna significa avere un cuor solo ed un’anima sola, instaurando una comunione sotto tutti gli aspetti, umano, spirituale, materiale. Tutta la Chiesa è protesa alla missione: i dodici sotto la guida di Pietro, il popolo, gli inviati speciali come Paolo e Barnaba, scelti dallo Spirito Santo (Atti 13,1-4). 
Facevano anche dei miracoli, alla grande, di quelli buoni; avevano coscienza di non essere di se stessi, ma del Cristo che operava dentro di loro. 
Perché oggi i miracoli sono così rari? Perché non c’è bisogno: la vita in Cristo è il miracolo che elimina tutti i mali. Anche la malattia sarà vinta!

SALMO 115 (116)

Che cosa renderò al Signore, per tutti i benefici che mi ha fatto?

Oppure:

Ti rendo grazie, Signore, perché mi hai salvato.

Oppure:

Alleluia, alleluia, alleluia.

Che cosa renderò al Signore,
per tutti i benefici che mi ha fatto?
Alzerò il calice della salvezza
e invocherò il nome del Signore.      

Adempirò i miei voti al Signore,
davanti a tutto il suo popolo.
Agli occhi del Signore è preziosa
la morte dei suoi fedeli.      

Ti prego, Signore, perché sono tuo servo;
io sono tuo servo, figlio della tua schiava:
tu hai spezzato le mie catene.
A te offrirò un sacrificio di ringraziamento
e invocherò il nome del Signore.      

Alleluia, alleluia.
Le tue parole, Signore, sono spirito e vita;
tu hai parole di vita eterna.
Alleluia.

DAL VANGELO SECONDO GIOVANNI (Gv 6, 60-69)
In quel tempo, molti dei discepoli di Gesù, dopo aver ascoltato, dissero: «Questa parola è dura! Chi può ascoltarla?». 
Gesù, sapendo dentro di sé che i suoi discepoli mormoravano riguardo a questo, disse loro: «Questo vi scandalizza? E se vedeste il Figlio dell’uomo salire là dov’era prima? È lo Spirito che dà la vita, la carne non giova a nulla; le parole che io vi ho detto sono spirito e sono vita. Ma tra voi vi sono alcuni che non credono». 
Gesù infatti sapeva fin da principio chi erano quelli che non credevano e chi era colui che lo avrebbe tradito. E diceva: «Per questo vi ho detto che nessuno può venire a me, se non gli è concesso dal Padre».
Da quel momento molti dei suoi discepoli tornarono indietro e non andavano più con lui. Disse allora Gesù ai Dodici: «Volete andarvene anche voi?». Gli rispose Simon Pietro: «Signore, da chi andremo? Tu hai parole di vita eterna e noi abbiamo creduto e conosciuto che tu sei il Santo di Dio». Parola del Signore.

Quando Pietro dice: «Da chi andremo? Tu solo hai parole che danno la vita», non fa altro che esprimere che Cristo è entrato così dentro di lui che non è più se stesso se non è in Cristo. Questo è il punto decisivo: «Tu solo hai parole che danno la vita. Mi hai preso dal di dentro, Signore»! 
Cristo è l'unica realtà, non abbiamo un altro in cui noi possiamo trovare il senso dell'esistenza. È Cristo la misura dell'uomo, solo in Cristo avviene questo fatto straordinario: condividendo la sua vita io divento pienamente me stesso! Mentre se io imito una persona umana annullo la mia personalità, in Cristo avviene tutto l'opposto: nella misura che io mi conformo a lui, divento sempre più libero, sempre più raggiungo la mia identità. Divento me stesso nella misura che divento Cristo e più divento lui, più io divento me stesso, realizzo tutta la mia originalità. 
Chi è Gesù per te? È un amico con il quale ti confidi soltanto o è Colui che è entrato nel tuo cuore e non si stacca più? È un esempio soltanto o è l’arbitro della tua vita? 


DOMENICA 21 APRILE
S. Anselmo; S. Corrado di Parzham
IV Domenica di Pasqua

50a Giornata mondiale di preghiera per le vocazioni

DAGLI ATTI DEGLI APOSTOLI (At 13, 14.43-52)
In quei giorni, Paolo e Bàrnaba, proseguendo da Perge, arrivarono ad Antiòchia in Pisìdia e, entrati nella sinagoga nel giorno di sabato, sedettero.
Molti Giudei e prosèliti credenti in Dio seguirono Paolo e Bàrnaba ed essi, intrattenendosi con loro, cercavano di persuaderli a perseverare nella grazia di Dio.
Il sabato seguente quasi tutta la città si radunò per ascoltare la parola del Signore. Quando videro quella moltitudine, i Giudei furono ricolmi di gelosia e con parole ingiuriose contrastavano le affermazioni di Paolo. Allora Paolo e Bàrnaba con franchezza dichiararono: «Era necessario che fosse proclamata prima di tutto a voi la parola di Dio, ma poiché la respingete e non vi giudicate degni della vita eterna, ecco: noi ci rivolgiamo ai pagani. Così infatti ci ha ordinato il Signore: “Io ti ho posto per essere luce delle genti, perché tu porti la salvezza sino all’estremità della terra”».
Nell’udire ciò, i pagani si rallegravano e glorificavano la parola del Signore, e tutti quelli che erano destinati alla vita eterna credettero. La parola del Signore si diffondeva per tutta la regione. Ma i Giudei sobillarono le pie donne della nobiltà e i notabili della città e suscitarono una persecuzione contro Paolo e Bàrnaba e li cacciarono dal loro territorio. Allora essi, scossa contro di loro la polvere dei piedi, andarono a Icònio. I discepoli erano pieni di gioia e di Spirito Santo.
Parola di Dio.

«Ricolmi di gelosia»: Gesù è stato consegnato alla morte per l'invidia dei Giudei; Paolo e Barnaba furono combattuti per la gelosia dei Giudei.
Se i Giudei fossero stati animati da zelo, cioè da amore che vuole la salvezza, non sarebbero stati dominati dalla gelosia. La religione era per loro uno strumento di potere. I Giudei vedendo che i pagani in massa cercavano il vangelo, furono presi da invidia e volevano far fuori Paolo e Barnaba che attiravano tanta gente a Cristo. 
È strana l'invidia tra i cristiani. È strana questa invidia se si dice di voler fare di Cristo il cuore del mondo. Bisogna rallegrarsi tutte le volte che si vedono fratelli che portano Gesù in mezzo ai piccoli con più chiarezza e forza di noi. 

SALMO 99 (100)

Noi siamo suo popolo, gregge che egli guida.

Oppure:

Alleluia, alleluia, alleluia.

Acclamate il Signore, voi tutti della terra,
servite il Signore nella gioia,
presentatevi a lui con esultanza.	

Riconoscete che solo il Signore è Dio:
egli ci ha fatti e noi siamo suoi,
suo popolo e gregge del suo pascolo.	

Perché buono è il Signore,
il suo amore è per sempre,
la sua fedeltà di generazione in generazione. 	

DAL LIBRO DELL’APOCALISSE DI SAN GIOVANNI APOSTOLO (Ap 7, 9.14b-17)
Io, Giovanni, vidi: ecco, una moltitudine immensa, che nessuno poteva contare, di ogni nazione, tribù, popolo e lingua. Tutti stavano in piedi davanti al trono e davanti all’Agnello, avvolti in vesti candide, e tenevano rami di palma nelle loro mani. 
E uno degli anziani disse: «Sono quelli che vengono dalla grande tribolazione e che hanno lavato le loro vesti, rendendole candide col sangue dell’Agnello. Per questo stanno davanti al trono di Dio e gli prestano servizio giorno e notte nel suo tempio; e Colui che siede sul trono stenderà la sua tenda sopra di loro.
Non avranno più fame né avranno più sete, non li colpirà il sole né arsura alcuna, perché l’Agnello, che sta in mezzo al trono, sarà il loro pastore e li guiderà alle fonti delle acque della vita.
E Dio asciugherà ogni lacrima dai loro occhi». Parola di Dio.

Questo brano parla della moltitudine dei cristiani che sono passati attraverso la persecuzione ed hanno superato questa prova grande. Le palme in mano sono il segno di vittoria e di ringraziamento. Essi cantano estasiati Dio e l’Agnello (Gesù), che li hanno salvati. Tutti coloro che sono con il Signore prendono parte alla gioia di questi salvati. Essi sono rimasti fedeli a Gesù (la veste bianca), sostenuti dal suo amore che ha raggiunto la manifestazione più grande sulla croce, con il suo sangue sparso. A noi che siamo ancora su questa terra è già possibile non avere più fame, non avere più sete, non essere colpiti dal sole, né patire arsura di sorte, perché l’Agnello che sta in mezzo a noi è nostro pastore e ci guida alle fonti della vita.
Noi possiamo passare attraverso la grande persecuzione indenni dal male che continuamente ci attacca. Che cosa attende il Signore da noi? Attende che noi lo dichiariamo nostro Signore nel momento in cui spinte maligne vorrebbero diventare padrone nostre. 

Alleluia, alleluia.
Io sono il buon pastore, dice il Signore,
conosco le mie pecore e le mie pecore conoscono me.
Alleluia.

DAL VANGELO SECONDO GIOVANNI (Gv 10, 27-30)
In quel tempo, Gesù disse: «Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapperà dalla mia mano. 
Il Padre mio, che me le ha date, è più grande di tutti e nessuno può strapparle dalla mano del Padre. Io e il Padre siamo una cosa sola».
Parola del Signore.

Gesù ci dona la formula più completa per la nuova evangelizzazione: «Le mie pecore ascoltano la mia voce e io le conosco ed esse seguono me». Perché ascoltano la voce del pastore Gesù? Perché si sentono ascoltate! Il pastore intesse un dialogo appropriato per cui ognuna si sente ascoltata, capita e può dialogare con il pastore. Pur essendo tutte sue e amandole tutte insieme, ognuna si sente sua in modo particolare e inconfondibile. Oggi i pastori delle anime riescono ancora ad ascoltare ogni fedele? Un immenso numero di fedeli grida in coro: «Non ci sentiamo più di nessun pastore; invece di sentirci guidati a crescere nella vita piena, ci sentiamo dispersi, in preda a sciacalli che ci azzannano e ci portano via dal gregge». Solo con la condivisione diretta i fedeli possono sentirsi nel pastore, guidati da lui, illuminati e salvati. Così conosciuti e capiti, nessuno li potrà ghermire.


Lunedì 22 Aprile
S. Leonida; S. Gaio; B. Francesco Venimbeni

89a Giornata per l'Università Cattolica del Sacro cuore

DAGLI ATTI DEGLI APOSTOLI (At 11, 1-18)
In quei giorni, gli apostoli e i fratelli che stavano in Giudea vennero a sapere che anche i pagani avevano accolto la parola di Dio. E, quando Pietro salì a Gerusalemme, i fedeli circoncisi lo rimproveravano dicendo: «Sei entrato in casa di uomini non circoncisi e hai mangiato insieme con loro!».
Allora Pietro cominciò a raccontare loro, con ordine, dicendo: «Mi trovavo in preghiera nella città di Giaffa e in estasi ebbi una visione: un oggetto che scendeva dal cielo, simile a una grande tovaglia, calata per i quattro capi, e che giunse fino a me. Fissandola con attenzione, osservai e vidi in essa quadrupedi della terra, fiere, rettili e uccelli del cielo. Sentii anche una voce che mi diceva: “Coraggio, Pietro, uccidi e mangia!”. Io dissi: “Non sia mai, Signore, perché nulla di profano o di impuro è mai entrato nella mia bocca”. Nuovamente la voce dal cielo riprese: “Ciò che Dio ha purificato, tu non chiamarlo profano”. Questo accadde per tre volte e poi tutto fu tirato su di nuovo nel cielo. Ed ecco, in quell’istante, tre uomini si presentarono alla casa dove eravamo, mandati da Cesarèa a cercarmi. Lo Spirito mi disse di andare con loro senza esitare. Vennero con me anche questi sei fratelli ed entrammo in casa di quell’uomo. Egli ci raccontò come avesse visto l’angelo presentarsi in casa sua e dirgli: “Manda qualcuno a Giaffa e fa’ venire Simone, detto Pietro; egli ti dirà cose per le quali sarai salvato tu con tutta la tua famiglia”. Avevo appena cominciato a parlare quando lo Spirito Santo discese su di loro, come in principio era disceso su di noi. Mi ricordai allora di quella parola del Signore che diceva: “Giovanni battezzò con acqua, voi invece sarete battezzati in Spirito Santo”. Se dunque Dio ha dato a loro lo stesso dono che ha dato a noi, per aver creduto nel Signore Gesù Cristo, chi ero io per porre impedimento a Dio?».
All’udire questo si calmarono e cominciarono a glorificare Dio dicendo: «Dunque anche ai pagani Dio ha concesso che si convertano perché abbiano la vita!». Parola di Dio.

Pietro, su cui Gesù ha fondato la sua Chiesa, continua, guidato da Gesù, a liberare il nuovo popolo da tante prescrizioni umane senza vita. La Chiesa così si lancia per la sua grande avventura: cambiare l'umanità e fare di Cristo il cuore del mondo!   
La lettera agli Efesini dice che nulla è estraneo a Cristo, ma che in Cristo ogni cosa ritrova il suo significato, ed egli è venuto a riconciliare non solo i due che erano opposti, cioè i pagani e gli Ebrei, ma è venuto a riconciliare tutto ciò che è sulla terra, tutta la realtà (Ef 2,14-18). L’uomo ricompone se stesso nell’unità del Cristo, il quale è l’unificatore di tutta la realtà e non c’è più una separazione dell’uomo con l’uomo ma neanche dell’uomo con il creato perché si riscopre che l’universo è una sola cosa. Nella misura che il Cristo trova chi lo mette al centro dell’esistenza e per lui diventa il punto unificatore di tutta la vita, allora si capisce quello che dice Paolo: «Chi mi può separare dall’amore di Cristo?» (Rom 8,35). 
E tu hai trovato la chiave dell'universo e della tua vita, dalla quale nulla ti può separare?

SALMI 41 (42) E 42 (43)

L’anima mia ha sete di Dio, del Dio vivente.

Oppure:

Alleluia, alleluia, alleluia.

Come la cerva anela ai corsi d’acqua,
così l’anima mia anela a te, o Dio.
L’anima mia ha sete di Dio, del Dio vivente:
quando verrò e vedrò il volto di Dio?      

Manda la tua luce e la tua verità:
siano esse a guidarmi,
mi conducano alla tua santa montagna, 
alla tua dimora.      

Verrò all’altare di Dio,
a Dio, mia gioiosa esultanza.
A te canterò sulla cetra, 
Dio, Dio mio.      

Alleluia, alleluia.
Io sono il buon pastore, dice il Signore;
conosco le mie pecore e le mie pecore conoscono me.
Alleluia.

DAL VANGELO SECONDO GIOVANNI (Gv 10, 1-10)
In quel tempo, Gesù disse: «In verità, in verità io vi dico: chi non entra nel recinto delle pecore dalla porta, ma vi sale da un’altra parte, è un ladro e un brigante. Chi invece entra dalla porta, è pastore delle pecore. Il guardiano gli apre e le pecore ascoltano la sua voce: egli chiama le sue pecore, ciascuna per nome, e le conduce fuori. E quando ha spinto fuori tutte le sue pecore, cammina davanti a esse, e le pecore lo seguono perché conoscono la sua voce. Un estraneo invece non lo seguiranno, ma fuggiranno via da lui, perché non conoscono la voce degli estranei». 
Gesù disse loro questa similitudine, ma essi non capirono di che cosa parlava loro.
Allora Gesù disse loro di nuovo: «In verità, in verità io vi dico: io sono la porta delle pecore. Tutti coloro che sono venuti prima di me, sono ladri e briganti; ma le pecore non li hanno ascoltati. Io sono la porta: se uno entra attraverso di me, sarà salvato; entrerà e uscirà e troverà pascolo. Il ladro non viene se non per rubare, uccidere e distruggere; io sono venuto perché abbiano la vita e l’abbiano in abbondanza».
Parola del Signore.

Il Signore ha disposto che ci fossero coloro che lo rendessero presente per tutti i secoli dei secoli, per l’eternità, e ha detto agli apostoli, partendo da Pietro: «Tu sei Pietro e su questa pietra fonderò la mia Chiesa» (Mt 16,18) e poi: «Pasci le mie pecore, pasci i miei agnelli» (Gv 21,16-17). Quindi Pietro e i vescovi diventano la porta visibile attraverso cui passare. 
È molto importante che nel recinto ci stia il guardiano. A mio parere, e questo è un personalissimo pensiero che vi partecipo perché mi dà gioia, io sono convinto che il guardiano “numero 1” sia la Madonna. Lo dico per vari motivi: per la funzione che il Signore le ha dato nel Vangelo e per quella funzione che le è stata attribuita attraverso le parole della profezia di Simeone. Io ritengo che la Madonna ci faccia entrare nel cuore di Cristo, ce lo fa sentire. Maria c’introduce nel cuore di Cristo, nella piena conoscenza d’amore di Cristo. 

Martedì 23 Aprile
S. Adalberto (mf); S. Giorgio (mf); B. M. Gabriella Sagh.

Giorgio era un ufficiale romano sotto l’imperatore Diocleziano. Allo scoppio della persecuzione si professò cristiano, si rifiutò di sacrificare agli dei e distribuì i suoi beni ai poveri. Per questo venne torturato in vari modi ed affrontò con fermezza il martirio.

DAGLI ATTI DEGLI APOSTOLI (At 11, 19-26)
In quei giorni, quelli che si erano dispersi a causa della persecuzione scoppiata a motivo di Stefano erano arrivati fino alla Fenicia, a Cipro e ad Antiòchia e non proclamavano la Parola a nessuno fuorché ai Giudei. Ma alcuni di loro, gente di Cipro e di Cirène, giunti ad Antiòchia, cominciarono a parlare anche ai Greci, annunciando che Gesù è il Signore. E la mano del Signore era con loro e così un grande numero credette e si convertì al Signore. 
Questa notizia giunse agli orecchi della Chiesa di Gerusalemme, e mandarono Bàrnaba ad Antiòchia. Quando questi giunse e vide la grazia di Dio, si rallegrò ed esortava tutti a restare, con cuore risoluto, fedeli al Signore, da uomo virtuoso qual era e pieno di Spirito Santo e di fede. E una folla considerevole fu aggiunta al Signore. 
Bàrnaba poi partì alla volta di Tarso per cercare Sàulo: lo trovò e lo condusse ad Antiòchia. Rimasero insieme un anno intero in quella Chiesa e istruirono molta gente. Ad Antiòchia per la prima volta i discepoli furono chiamati cristiani. Parola di Dio.

I cristiani dispersi dalla persecuzione sono arrivati nella Fenicia, fascia costiera del Mediterraneo a ovest e sud ovest del Libano, a Cipro, ad Antiochia, capitale della Siria, città grande e commerciale. Ad Antiochia per la prima volta i credenti in Cristo furono chiamati cristiani. Per essi la vita era veramente vivere Gesù e, innamorati di lui, lo comunicavano a tutti.  Quando uno è stato guarito da un farmaco lo dice a tutti. Guariti da Cristo, si vuole che tutti lo conoscano perché tutti siano salvati! 

SALMO 86 (87)

Genti tutte, lodate il Signore.

Oppure:

Alleluia, alleluia, alleluia.

Sui monti santi egli l’ha fondata;
il Signore ama le porte di Sion
più di tutte le dimore di Giacobbe.
Di te si dicono cose gloriose, 
città di Dio!      

Iscriverò Raab e Babilonia
fra quelli che mi riconoscono;
ecco Filistea, Tiro ed Etiopia:
là costui è nato.
Si dirà di Sion: 
«L’uno e l’altro in essa sono nati
e lui, l’Altissimo, la mantiene salda».      

Il Signore registrerà nel libro dei popoli:
«Là costui è nato».
E danzando canteranno:
«Sono in te tutte le mie sorgenti».      

Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.

DAL VANGELO SECONDO GIOVANNI (Gv 10, 22-30)
Ricorreva, in quei giorni, a Gerusalemme la festa della Dedicazione. Era inverno. Gesù camminava nel tempio, nel portico di Salomone. Allora i Giudei gli si fecero attorno e gli dicevano: «Fino a quando ci terrai nell’incertezza? Se tu sei il Cristo, dillo a noi apertamente». Gesù rispose loro: «Ve l’ho detto, e non credete; le opere che io compio nel nome del Padre mio, queste danno testimonianza di me. Ma voi non credete perché non fate parte delle mie pecore. Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapperà dalla mia mano. Il Padre mio, che me le ha date, è più grande di tutti e nessuno può strapparle dalla mano del Padre. Io e il Padre siamo una cosa sola». Parola del Signore.

Il pascolo che Gesù offre alle sue pecore è la vita eterna, cioè la partecipazione alla vita di Dio. Su questa terra si può vivere già in anticipo una vita da Dio. Gesù infatti è venuto su questa terra per farci vivere nella nuova creazione da lui iniziata. Gesù e il Padre sono una cosa sola; se Dio Padre e il Figlio diventano il centro del tuo cuore, lo Spirito Santo che li rende una cosa sola, unifica anche te con loro. 
Gesù ci dà la possibilità, finalmente, di unificare la nostra vita, la nostra esistenza, nell'amore e togliere via quel trauma spaventoso della dicotomia, cioè del taglio, della separazione tra spirito e psiche. C'è un'unificazione.
Vi siete mai chiesti perché il Signore dice che non c'è più nessun comandamento, ma un solo modo di essere, che è l'amore? Se tu unifichi la tua vita, finalmente, non hai cento comandi da eseguire (essere sincero, giusto, onesto, ecc.). Il lavoro interiore è: amare. È perché tu ami che vai incontro al povero, perché ami ti senti sempre giovane, non muori, non ti ripieghi su ciò che è morto, ma entri nella vita; è perché ami che ti vai a riconciliare con il fratello che ha qualcosa contro di te. Cristo modifica tutta la nostra vita: è la festa dell'amore. 

Mercoledì 24 Aprile
S. Fedele di Sigmaringen (mf); S. Maria di Cleofa

Marco Roy, nato nel 1578 in Germania, lasciò la carriera di avvocato per diventare frate cappuccino col nome di Fedele. In Svizzera riportò molti calvinisti alla religione cattolica e per questo fu ucciso il 24 aprile 1622.

DAGLI ATTI DEGLI APOSTOLI (At 12, 24 – 13, 5)
In quei giorni, la parola di Dio cresceva e si diffondeva. Bàrnaba e Sàulo poi, compiuto il loro servizio a Gerusalemme, tornarono prendendo con sé Giovanni, detto Marco.
C’erano nella Chiesa di Antiòchia profeti e maestri: Bàrnaba, Simeone detto Niger, Lucio di Cirène, Manaèn, compagno d’infanzia di Erode il tetràrca, e Sàulo. Mentre essi stavano celebrando il culto del Signore e digiunando, lo Spirito Santo disse: «Riservate per me Bàrnaba e Sàulo per l’opera alla quale li ho chiamati». Allora, dopo aver digiunato e pregato, imposero loro le mani e li congedarono.
Essi dunque, inviati dallo Spirito Santo, scesero a Selèucia e di qui salparono per Cipro. Giunti a Salamina, cominciarono ad annunciare la parola di Dio nelle sinagoghe dei Giudei. Parola di Dio.

La missione è l’essere mandato. Da chi? Da Dio attraverso la sua Chiesa. La missione in nazioni diverse dalla propria di nascita comporta sempre lo sradicamento dalla propria terra, dal proprio habitat sociale e l’inserimento in altre terre in cui potrà essere difficile il radicamento. 
Dobbiamo cercare di avvolgere nella tenerezza di un amore che viene da Dio i fratelli e le sorelle mandati in paesi diversi da quello di origine a rendere visibile la novità del Regno di Dio, la novità del popolo nuovo. Noi siamo un insieme di originalità unite per rispondere alla grande chiamata alla santità, alla costruzione della Chiesa e alla missione universale di salvezza che la Chiesa ha. Gioite, esultate nel Signore: il dono grande della vita è celebrare un'umanità diversa!
SALMO 66 (67)

Ti lodino i popoli, o Dio,
ti lodino i popoli tutti.

Oppure:

Alleluia, alleluia, alleluia.

Dio abbia pietà di noi e ci benedica,
su di noi faccia splendere il suo volto;
perché si conosca sulla terra la tua via,
la tua salvezza fra tutte le genti.      

Gioiscano le nazioni e si rallegrino,
perché tu giudichi i popoli con rettitudine,
governi le nazioni sulla terra.      

Ti lodino i popoli, o Dio,
ti lodino i popoli tutti.
Ci benedica Dio e lo temano
tutti i confini della terra.      

Alleluia, alleluia.
Io sono la luce del mondo, dice il Signore:
chi segue me avrà la luce della vita.
Alleluia.

DAL VANGELO SECONDO GIOVANNI (Gv 12, 44-50)
In quel tempo, Gesù esclamò: «Chi crede in me, non crede in me ma in colui che mi ha mandato; chi vede me, vede colui che mi ha mandato. Io sono venuto nel mondo come luce, perché chiunque crede in me non rimanga nelle tenebre. 
Se qualcuno ascolta le mie parole e non le osserva, io non lo condanno; perché non sono venuto per condannare il mondo, ma per salvare il mondo. 
Chi mi rifiuta e non accoglie le mie parole, ha chi lo condanna: la parola che ho detto lo condannerà nell’ultimo giorno. Perché io non ho parlato da me stesso, ma il Padre, che mi ha mandato, mi ha ordinato lui di che cosa parlare e che cosa devo dire. E io so che il suo comandamento è vita eterna. Le cose dunque che io dico, le dico così come il Padre le ha dette a me». Parola del Signore.

Gesù fa una solenne affermazione: «Chi crede in me, non crede in me ma in colui che mi ha mandato». Gesù con forza afferma che egli è stato inviato da Dio Padre per riportare gli uomini dalle tenebre, dall’orrore del peccato, dall’ingiustizia in cui l’umanità si è cacciata, alla verità, alla giustizia, all’amore. Egli è stato inviato per portare l’umanità a Dio, perché tutti gli uomini potessero spendere la vita nel bene, nella giustizia di Dio. Gesù ancora afferma che svolge la missione che il Padre gli ha affidato nel modo in cui il Padre stesso gli ha detto di compierla. Chi non lo ascolta si condanna da solo perché vuole rimanere nel male e nel peccato. In altre parole, fuori della vita c’è la morte. Noi stessi possiamo verificare, nella nostra vita, quanto è vero ciò che dice Gesù. Chi perde se stesso, cioè la propria vita basata solo sull’io, ritrova se stesso rinnovato totalmente. Chi invece vuole salvare la propria vita basata sul male, perde la vita vera, quella che Gesù dona a quanti si affidano a lui. Tu nasci definitivamente quando scegli: «Sulla tua parola getto la mia vita, Signore. Tu, Signore, sei l’arbitro della mia vita».  

Giovedì 25 Aprile
S. Marco ev. (f); S. Franca; B. Giovanni Piamarta

S. Marco è l’autore del vangelo più breve. Figlio di Maria di Gerusalemme, apparteneva ad una famiglia ellenizzata di Gerusalemme, che mise la sua casa a disposizione dei primi cristiani. Seguì Pietro a Roma e si mise a suo servizio durante la sua prigionia, così come poi fece con Paolo.

DALLA PRIMA LETTERA DI SAN PIETRO APOSTOLO (1Pt 5, 5b-14)
Carissimi, rivestitevi tutti di umiltà gli uni verso gli altri, perché Dio resiste ai superbi, ma dà grazia agli umili.
Umiliatevi dunque sotto la potente mano di Dio, affinché vi esalti al tempo opportuno, riversando su di lui ogni vostra preoccupazione, perché egli ha cura di voi. Siate sobri, vegliate. Il vostro nemico, il diavolo, come leone ruggente va in giro cercando chi divorare. Resistetegli saldi nella fede, sapendo che le medesime sofferenze sono imposte ai vostri fratelli sparsi per il mondo.
E il Dio di ogni grazia, il quale vi ha chiamati alla sua gloria eterna in Cristo Gesù, egli stesso, dopo che avrete un poco sofferto, vi ristabilirà, vi confermerà, vi rafforzerà, vi darà solide fondamenta. A lui la potenza nei secoli. Amen!
Vi ho scritto brevemente per mezzo di Silvano, che io ritengo fratello fedele, per esortarvi e attestarvi che questa è la vera grazia di Dio. In essa state saldi! Vi saluta la comunità che vive in Babilonia, e anche Marco, figlio mio. Salutatevi l’un l’altro con un bacio d’amore fraterno. Pace a voi tutti che siete in Cristo! Parola di Dio.

Dio resiste ai superbi, perché il superbo resiste a Dio, quindi Dio non può entrare, essendo amore. Egli dà grazia agli umili perché l'umile è colui che lascia mano libera al dono di Dio e alle sue meraviglie. 
L'umiltà è l'atteggiamento della serietà e della verità. Questa umiltà, cioè questo riconoscimento delle meraviglie di Dio, incomincia nel riconoscere prima di tutto Dio. Al di fuori del progetto di Dio nessun progetto ha valore, ma è vanità. Al di fuori di Dio nessuna cosa ha valore, se non transitorio e con potere di accecare l'uomo. «...riversate su di lui ogni vostra preoccupazione, perché egli ha cura di voi»: allora non puoi aver paura! Non guardare tanto dove vai, ma guarda a Colui che ti manda, perché se ti fermi a guardare dove vai non ti muovi più. Ricordati sempre che quando tu ami trovi mille vie per fare quello che tu ami. Le cose che si amano, prima si fanno e poi si pensano! Non fraintendetemi: non vuol dire essere senza testa! Ma mentre l'intelligenza ha bisogno di un excursus razionale molto lungo, l'amore intuisce subito e salta tutte le dimostrazioni. C'è un'intelligenza d'amore che noi non possiamo mai perdere. La nostra razionalità non sia scudo difensivo dall'amore, non sia un difenderci dall'amore. 

SALMO 88 (89)

Canterò in eterno l’amore del Signore.

Canterò in eterno l’amore del Signore,
di generazione in generazione
farò conoscere con la mia bocca la tua fedeltà,
perché ho detto: «È un amore edificato per sempre;
nel cielo rendi stabile la tua fedeltà».       

I cieli cantano le tue meraviglie, Signore,
la tua fedeltà nell’assemblea dei santi.
Chi sulle nubi è uguale al Signore,
chi è simile al Signore tra i figli degli dèi?       

Beato il popolo che ti sa acclamare:
camminerà, Signore, alla luce del tuo volto;
esulta tutto il giorno nel tuo nome,
si esalta nella tua giustizia.     

Alleluia, alleluia.

Noi annunciamo Cristo crocifisso:
potenza di Dio e sapienza di Dio.
Alleluia.

DAL VANGELO SECONDO MARCO (Mc 16, 15-20)
In quel tempo, [Gesù apparve agli Undici] e disse loro: «Andate in tutto il mondo e proclamate il Vangelo a ogni creatura. Chi crederà e sarà battezzato sarà salvato, ma chi non crederà sarà condannato. Questi saranno i segni che accompagneranno quelli che credono: nel mio nome scacceranno demòni, parleranno lingue nuove, prenderanno in mano serpenti e, se berranno qualche veleno, non recherà loro danno; imporranno le mani ai malati e questi guariranno».
Il Signore Gesù, dopo aver parlato con loro, fu elevato in cielo e sedette alla destra di Dio. Allora essi partirono e predicarono dappertutto, mentre il Signore agiva insieme con loro e confermava la Parola con i segni che la accompagnavano. Parola del Signore.

Cristo risorto è con i suoi che lo annunciano e mostrano in se stessi il cambiamento che la sua parola, che è vita, produce.
Lo Spirito Santo ha il compito di attualizzare il Vangelo, rendendo così Gesù contemporaneo alla storia. Gesù ha molte cose da dire ai suoi, ma non può dirle perché non è ancora iniziata la missione illuminatrice dello Spirito Santo, che è lo Spirito di verità. Lo Spirito Santo non parlerà da se stesso, da solo, ma sempre in relazione con il Figlio di Dio che lo manda. 
Lo Spirito Santo nella misura che troverà anime disponibili susciterà profeti. Questi profeti intuiranno il percorso del cammino del Regno di Dio e lo attueranno sotto l’azione dello Spirito Santo. Non solo, ma accentueranno e velocizzeranno il cammino. Dirà bene S. Paolo che la Chiesa è fondata sui Vescovi per quanto riguarda l’ortodossia e l’ortoprassi, e sui profeti per quanto riguarda lo svolgimento del cammino del Regno e la nuova società che scaturisce dalla morte-risurrezione di Gesù. Lo Spirito manifesterà la grandezza del nuovo modo di essere in Cristo. 
Possiamo essere certi della bellezza del nostro cammino, perché Dio, per sua libera scelta, ci ha chiamati, ci ha partecipato la sua missione per creare un mondo nuovo. 

Venerdì 26 Aprile
S. Pascasio Radberto; Ss. Guglielmo e Pellegrino

DAGLI ATTI DEGLI APOSTOLI (At 13, 26-33)
In quei giorni, [Paolo, giunto ad Antiòchia di Pisìdia, diceva nella sinagoga:] 
«Fratelli, figli della stirpe di Abramo, e quanti fra voi siete timorati di Dio, a noi è stata mandata la parola di questa salvezza. Gli abitanti di Gerusalemme infatti e i loro capi non hanno riconosciuto Gesù e, condannandolo, hanno portato a compimento le voci dei Profeti che si leggono ogni sabato; pur non avendo trovato alcun motivo di condanna a morte, chiesero a Pilato che egli fosse ucciso. 
Dopo aver adempiuto tutto quanto era stato scritto di lui, lo deposero dalla croce e lo misero nel sepolcro. Ma Dio lo ha risuscitato dai morti ed egli è apparso per molti giorni a quelli che erano saliti con lui dalla Galilea a Gerusalemme, e questi ora sono testimoni di lui davanti al popolo. E noi vi annunciamo che la promessa fatta ai padri si è realizzata, perché Dio l’ha compiuta per noi, loro figli, risuscitando Gesù, come anche sta scritto nel salmo secondo: “Mio figlio sei tu, io oggi ti ho generato”». Parola di Dio

In Antiochia di Pisidia, nell'Asia minore meridionale, Paolo porta la bella notizia di Gesù risorto ai Giudei della diaspora (dispersione) parlando nella Sinagoga (il luogo del culto dei Giudei). Dio ha mantenuto la promessa fatta di salvare il suo popolo; è proprio Gesù il salvatore di tutti gli uomini. Andate e gridate alle genti che Cristo è il salvatore del mondo! Tutti gli uomini specialmente i giovani, hanno bisogno di fissare i loro occhi negli occhi di Gesù, di sentire ciò che sente il cuore di Cristo oggi, di camminare con Gesù che cammina con loro. 
Mai come oggi si percepisce che la salvezza non è qualcosa ma è Qualcuno e mai come oggi si percepisce che la salvezza può esserci se coloro che si sono dati a Cristo diventano popolo. Non è il buon esempio di uno che cambia la storia: il buon esempio crea una ispirazione, ma la storia viene cambiata nella misura che si crea il popolo nuovo; si diventa nuove creature e ci si salva insieme! 

SALMO 2

Tu sei mio figlio, oggi ti ho generato.

Oppure:

Alleluia, alleluia, alleluia.

«Io stesso ho stabilito il mio sovrano
sul Sion, mia santa montagna».
Voglio annunciare il decreto del Signore.
Egli mi ha detto: «Tu sei mio figlio,
io oggi ti ho generato.      

Chiedimi e ti darò in eredità le genti
e in tuo dominio le terre più lontane.
Le spezzerai con scettro di ferro,
come vaso di argilla le frantumerai».      

E ora siate saggi, o sovrani; 
lasciatevi correggere, o giudici della terra;
servite il Signore con timore
e rallegratevi con tremore.      

Alleluia, alleluia.
Io sono la via, la verità e la vita, dice il Signore.
Nessuno viene al Padre se non per mezzo di me.
Alleluia.

DAL VANGELO SECONDO GIOVANNI (Gv 14, 1-6)
In quel tempo, disse Gesù ai suoi discepoli: «Non sia turbato il vostro cuore. Abbiate fede in Dio e abbiate fede anche in me. Nella casa del Padre mio vi sono molte dimore. Se no, vi avrei mai detto: “Vado a prepararvi un posto”? Quando sarò andato e vi avrò preparato un posto, verrò di nuovo e vi prenderò con me, perché dove sono io siate anche voi. E del luogo dove io vado, conoscete la via». Gli disse Tommaso: «Signore, non sappiamo dove vai; come possiamo conoscere la via?». Gli disse Gesù: «Io sono la via, la verità e la vita. Nessuno viene al Padre se non per mezzo di me». Parola del Signore.



Il turbamento degli apostoli deriva dalla percezione che qualcosa accorcerà la vita di Gesù. Egli risponde che la loro vita ormai è legata alla sua vita per sempre. Andandosene da questa terra preparerà loro un posto; quando l’avrà preparato ritornerà a prenderli perché dove è lui, lì siano anche loro. Una verità consolante: con la morte la vita non finisce, ma si trasforma entrando nella pienezza. Gli apostoli capiscono che Gesù sarebbe ritornato al Padre e loro avrebbero dovuto conoscere la via per arrivarvi, ma Tommaso candidamente fa finta di non saperlo. Gesù prontamente risponde: «Io sono la via, la verità, la vita; solo attraverso di me si arriva al Padre». Gesù è verità perché è la rivelazione perfetta del Padre; Gesù è vita perché fin da questa terra, dal battesimo in poi, partecipiamo alla vita divina; Gesù è il luogo dove incontriamo il Padre ed il suo mondo qui in terra. In ogni situazione vivi in lui e nel mondo ritornerà il sorriso!

Sabato 27 Aprile
S. Liberale; B. Nicola Roland

DAGLI ATTI DEGLI APOSTOLI (At 13, 44-52)
Il sabato seguente quasi tutta la città [di Antiòchia] si radunò per ascoltare la parola del Signore. Quando videro quella moltitudine, i Giudei furono ricolmi di gelosia e con parole ingiuriose contrastavano le affermazioni di Paolo. Allora Paolo e Bàrnaba con franchezza dichiararono: «Era necessario che fosse proclamata prima di tutto a voi la parola di Dio, ma poiché la respingete e non vi giudicate degni della vita eterna, ecco: noi ci rivolgiamo ai pagani. Così infatti ci ha ordinato il Signore: “Io ti ho posto per essere luce delle genti, perché tu porti la salvezza sino all’estremità della terra”». Nell’udire ciò, i pagani si rallegravano e glorificavano la parola del Signore, e tutti quelli che erano destinati alla vita eterna credettero. 
La parola del Signore si diffondeva per tutta la regione. Ma i Giudei sobillarono le pie donne della nobiltà e i notabili della città e suscitarono una persecuzione contro Paolo e Bàrnaba e li cacciarono dal loro territorio. Allora essi, scossa contro di loro la polvere dei piedi, andarono a Icònio. I discepoli erano pieni di gioia e di Spirito Santo. Parola di Dio.


Ai Giudei non interessava ciò che i due missionari dicevano, li volevano scacciare via e basta; davano contro a tutto quello che i due annunciavano e bestemmiavano.  I Giudei non vogliono entrare nel regno di verità, giustizia e amore e non vogliono che altri entrino. Nel loro cuore parla la gelosia, l’invidia che acceca. Essi si lasciano dominare al punto da uccidere gli avversari. 
Vincete quello stato bellicoso che è nel cuore umano, il “complesso di liquidazione dell’altro”, entrate nella resurrezione! Io credo, e l'ho toccato con mano nella mia vita, che uno nasca quando prende coscienza del proprio niente e diventa spazio di Dio che opera dentro di lui. Io credo che ci voglia una crocifissione interiore per arrivare a capire il nostro niente. In quel momento Dio può prendere spazio e finalmente fare i cieli nuovi, la nuova terra, perché il mondo cambia nella misura che cambio io, il mondo si converte nella misura che mi converto io!

SALMO 97 (98)

Tutti i confini della terra hanno veduto la vittoria del nostro Dio.

Oppure:

Alleluia, alleluia, alleluia.

Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.      

Il Signore ha fatto conoscere la sua salvezza,
agli occhi delle genti ha rivelato la sua giustizia.
Egli si è ricordato del suo amore,
della sua fedeltà alla casa d’Israele.      

Tutti i confini della terra hanno veduto
la vittoria del nostro Dio.
Acclami il Signore tutta la terra,
gridate, esultate, cantate inni!      

Alleluia, alleluia.
Se rimanete nella mia parola, 
siete davvero miei discepoli, dice il Signore,
 e conoscerete la verità.
Alleluia.

DAL VANGELO SECONDO GIOVANNI (Gv 14, 7-14)
In quel tempo, disse Gesù ai suoi discepoli: «Se avete conosciuto me, conoscerete anche il Padre mio: fin da ora lo conoscete e lo avete veduto». Gli disse Filippo: «Signore, mostraci il Padre e ci basta». Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: “Mostraci il Padre”? Non credi che io sono nel Padre e il Padre è in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre è in me. Se non altro, credetelo per le opere stesse.
In verità, in verità io vi dico: chi crede in me, anch’egli compirà le opere che io compio e ne compirà di più grandi di queste, perché io vado al Padre. E qualunque cosa chiederete nel mio nome, la farò, perché il Padre sia glorificato nel Figlio. Se mi chiederete qualche cosa nel mio nome, io la farò. Parola del Signore.

Noi abbiamo nel cuore il desiderio di Filippo: «Gesù, mostraci il Padre». 
Il Signore ama ognuno di noi come se fossimo l’unico per lui, ma ama tutti come se fossimo uno solo. C’è questa possibilità nel suo amore infinito. Poi si rivela a noi e questa rivelazione è progressiva, regolata dall’amore di Dio e dalla capacità nostra di accoglienza. Lui si adatta alla nostra capacità di accoglienza, ma i tempi di Dio non sono i tempi nostri; noi ragioniamo secondo uno schema umano che non corrisponde allo schema di Dio, inoltre i tempi e i modi sono diversi per ognuno di noi. Non solo, ma questa rivelazione è personale e allora quello che è segno per uno non lo è per un altro. Nel medesimo tempo questa rivelazione è comunitaria perché la fede di uno salva l’altro fratello. Ognuno di noi ha avuto ed ha un incontro con Dio.
C’è un’azione continuativa dentro di noi di questa rivelazione di Dio. Dio, verso i suoi figli, non ha altro lavoro che quello di rivelarsi! Noi diamo molta importanza a quel che facciamo, ma Dio dà importanza a quel che siamo, per cui ognuno di noi ha la rivelazione di Dio. Anche la non rivelazione di Dio è una rivelazione; se tu noti la non-rivelazione vuol dire che lui ti si sta rivelando!
DOMENICA 28 APRILE
S. Luigi Grignion M.; S. Gianna B.M.
V Domenica di Pasqua

DAGLI ATTI DEGLI APOSTOLI (At 14, 21b-27)
In quei giorni, Paolo e Bàrnaba ritornarono a Listra, Icònio e Antiòchia, confermando i discepoli ed esortandoli a restare saldi nella fede «perché – dicevano – dobbiamo entrare nel regno di Dio attraverso molte tribolazioni». 
Designarono quindi per loro in ogni Chiesa alcuni anziani e, dopo avere pregato e digiunato, li affidarono al Signore, nel quale avevano creduto. Attraversata poi la Pisìdia, raggiunsero la Panfìlia e, dopo avere proclamato la Parola a Perge, scesero ad Attàlia; di qui fecero vela per Antiòchia, là dove erano stati affidati alla grazia di Dio per l’opera che avevano compiuto.
Appena arrivati, riunirono la Chiesa e riferirono tutto quello che Dio aveva fatto per mezzo loro e come avesse aperto ai pagani la porta della fede. Parola di Dio.

Listra era una città della Licaonia, territorio dell’Asia minore meridionale, che al tempo di Gesù e degli apostoli era sotto il dominio romano. Iconio era un’importante città commerciale della Licaonia; Antiochia era capitale della Siria. Ovunque Paolo e Barnaba passavano, rianimavano le comunità provate dalle tribolazioni incontrate per entrare nel Regno di Dio. Gli anziani nella Chiesa erano i presbiteri, da cui deriva il termine prete, ed erano i capi delle comunità cristiane (At 11,30). Cristo stesso era la loro guida e da lui derivava la loro autorità conferita con l’imposizione delle mani, segno dell’effusione dello Spirito Santo. Dopo aver attraversato la Pisidia, Paolo e Barnaba ritornarono ad Antiochia, dove erano stati affidati alla grazia di Dio prima di partire, e riferirono tutto quello che Dio aveva compiuto per mezzo loro. 
Nelle vostre riunioni raccontate sempre le cose belle che fate per il Signore, e quando ritornano i missionari, esplodete di gioia nel gustare insieme la missione di costruire il Regno di Dio. 

SALMO 144 (145)

Benedirò il tuo nome per sempre, Signore.

Oppure:

Alleluia, alleluia, alleluia.

Misericordioso e pietoso è il Signore,
lento all’ira e grande nell’amore.
Buono è il Signore verso tutti,
la sua tenerezza si espande su tutte le creature.		

Ti lodino, Signore, tutte le tue opere
e ti benedicano i tuoi fedeli.
Dicano la gloria del tuo regno
e parlino della tua potenza.	

Per far conoscere agli uomini le tue imprese
e la splendida gloria del tuo regno.
Il tuo regno è un regno eterno,
il tuo dominio si estende per tutte le generazioni. 	

DAL LIBRO DELL’APOCALISSE DI SAN GIOVANNI APOSTOLO (Ap 21, 1-5a)
Io, Giovanni, vidi un cielo nuovo e una terra nuova: il cielo e la terra di prima infatti erano scomparsi e il mare non c’era più. E vidi anche la città santa, la Gerusalemme nuova, scendere dal cielo, da Dio, pronta come una sposa adorna per il suo sposo. Udii allora una voce potente, che veniva dal trono e diceva: «Ecco la tenda di Dio con gli uomini! Egli abiterà con loro ed essi saranno suoi popoli ed egli sarà il Dio con loro, il loro Dio. E asciugherà ogni lacrima dai loro occhi e non vi sarà più la morte né lutto né lamento né affanno, perché le cose di prima sono passate». E Colui che sedeva sul trono disse: «Ecco, io faccio nuove tutte le cose».
Parola di Dio.

Con la venuta di Gesù si inaugura la nuova creazione che consiste nel fare nuove tutte le cose. Con Cristo tutto ritorna ad essere fondato sulla volontà di Dio e quindi tutte le cose vengono liberate dalla violenza cui l’arbitrio umano le aveva sottoposte. Nella nuova creazione sono spezzate le catene dei prigionieri, vengono liberati gli oppressi, c’è una nuova era per i poveri. Nel nuovo regno di Dio viene cancellato l’orrore della prostituzione schiavizzata, quale vergognoso commercio di donne per la pazzia umana. Questa creazione di Gesù è nuova perché tutto viene basato sull’amore e si realizza nella misura che ci sono persone che scelgono Cristo. L’ora è giunta in cui l’intero universo è visto per quello che è: un grande dono universale da condividere insieme. 

Alleluia, alleluia.
Vi do un comandamento nuovo, dice il Signore:
come io ho amato voi, così amatevi anche voi gli uni gli altri.
Alleluia.

DAL VANGELO SECONDO GIOVANNI (Gv 13, 31-33a.34-35)
Quando Giuda fu uscito [dal cenacolo], Gesù disse: «Ora il Figlio dell’uomo è stato glorificato, e Dio è stato glorificato in lui. Se Dio è stato glorificato in lui, anche Dio lo glorificherà da parte sua e lo glorificherà subito. 
Figlioli, ancora per poco sono con voi. Vi do un comandamento nuovo: che vi amiate gli uni gli altri. Come io ho amato voi, così amatevi anche voi gli uni gli altri. Da questo tutti sapranno che siete miei discepoli: se avete amore gli uni per gli altri». Parola del Signore.

Il Signore dice: «Vi do un comandamento nuovo: amatevi». C’era già questo comando. Dove sta allora la novità? Sta nel fatto della modalità: «Amatevi come io ho amato voi». È il suo amore che passa dentro di noi e allora non è più un amore semplicemente umano di sentimenti o di ragione, ma è lo stesso amore di Dio manifestatosi in Cristo che passa dentro di noi. La novità è di amarci come ci ama Cristo. 
Chi ama in questa maniera diventa necessariamente un polarizzatore, nel senso che tutti hanno questo bisogno di amare come ama Gesù. Chi ti impedisce di amare come ha amato lui?  
Quando accogliamo gli ultimi, gli emarginati e mettiamo la nostra vita con la loro nella condivisione diretta, tutti vedono che amiamo come ama lui. Quando preghiamo come prega lui, quando perdoniamo come perdona Gesù, quando espiamo i peccati altrui come lui vittima di espiazione, quando facciamo le opere di misericordia, tutti vedono Gesù che ama in noi. Chi ama come Gesù fino a dare la vita per amore, continua la redenzione e glorifica il Cristo poiché compie atti di amore infinito in creature limitate come noi.

Lunedì 29 Aprile
S. Caterina da Siena, patr. Italia ed Europa (f); S. Ugo

Dottore della Chiesa, compatrona d’Italia e d’Europa, Caterina (1347-1380) ardente di appassionato amore a Gesù e a Maria, lanciò incessanti appelli alla pace, richiamò il papa da Avignone a Roma, gettò il seme della vera riforma della Chiesa, operò sempre per l’unità. Profondamente contemplativa in un’attività instancabile, operò per i malati e i carcerati.

DALLA PRIMA LETTERA DI SAN GIOVANNI APOSTOLO (1GV 1, 5 – 2, 2)
Figlioli miei, questo è il messaggio che abbiamo udito da lui e che noi vi annunciamo: Dio è luce e in lui non c’è tenebra alcuna. Se diciamo di essere in comunione con lui e camminiamo nelle tenebre, siamo bugiardi e non mettiamo in pratica la verità. Ma se camminiamo nella luce, come egli è nella luce, siamo in comunione gli uni con gli altri, e il sangue di Gesù, il Figlio suo, ci purifica da ogni peccato. Se diciamo di essere senza peccato, inganniamo noi stessi e la verità non è in noi. Se confessiamo i nostri peccati, egli è fedele e giusto tanto da perdonarci i peccati e purificarci da ogni iniquità. Se diciamo di non avere peccato, facciamo di lui un bugiardo e la sua parola non è in noi. Figlioli miei, vi scrivo queste cose perché non pecchiate; ma se qualcuno ha peccato, abbiamo un Paràclito presso il Padre: Gesù Cristo, il giusto. È lui la vittima di espiazione per i nostri peccati; non soltanto per i nostri, ma anche per quelli di tutto il mondo. Parola di Dio.
Cristo è venuto per questa vita, non è venuto per l'eternità, visto che per quella avrebbe potuto fare un condono a tutti: danno il condono gli uomini su questa terra, vuoi che non potesse dare il condono il Signore? È venuto a salvarci per questa terra perché si diletta tra i suoi figli. Il fatto che lui si sia incarnato dà una importanza così grande all'uomo che io dico, come dice Santa Caterina da Siena: «Ma Dio è matto! Come ha fatto a innamorarsi dell'uomo?».  Il Figlio di Dio, uguale al Padre, apparso in questa carne mortale, ha intimamente unito noi a lui: per tutta l'eternità Dio è anche uomo... Com'è bello!
Gesù è venuto per toglierci i peccati. Ma se dopo essere stati purificati dai peccati con il Battesimo pecchiamo ancora, abbiamo la Confessione che ci purifica e toglie ogni peccato. Dio è infinito amore e le ha pensate tutte perché noi potessimo stare sempre uniti a lui. Beato chi si confessa spesso. Chi rimane nel peccato rimane nella morte: ecco il perché dell’affievolimento della vita spirituale.

SALMO 102 (103)
Benedici il Signore, anima mia.

Benedici il Signore, anima mia,
quanto è in me benedica il suo santo nome.
Benedici il Signore, anima mia,
non dimenticare tutti i suoi benefici.

Egli perdona tutte le tue colpe,
guarisce tutte le tue infermità,
salva dalla fossa la tua vita,
ti circonda di bontà e misericordia.

Misericordioso e pietoso è il Signore,
lento all’ira e grande nell’amore.
Non è in lite per sempre,
non rimane adirato in eterno.

Come è tenero un padre verso i figli,
così il Signore è tenero verso quelli che lo temono,
perché egli sa bene di che siamo plasmati,
ricorda che noi siamo polvere.

Ma l’amore del Signore è da sempre,
per sempre su quelli che lo temono,
e la sua giustizia per i figli dei figli,
per quelli che custodiscono la sua alleanza.

Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia.

Dal Vangelo secondo Matteo (Mt 11, 25-30)
In quel tempo, Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero». Parola del Signore.
Gesù ha ringraziato il Padre perché ha rivelato «queste cose» ai piccoli, cioè ai suoi discepoli, contrapposti ai saggi, che sono specialmente i farisei, gli scribi, pieni di sé, gonfi del loro orgoglio, gelosi del loro potere. Il messaggio di Gesù è stato accolto da alcuni piccoli provenienti da classi contadine, operai, poveri pescatori. Questi piccoli erano svalutati, se non disprezzati, da coloro che contavano per soldi e potere. 
Santa Caterina da Siena, donna di umili origini, faceva meditazioni ai Cardinali, che non vivevano troppo come dovevano vivere, e diceva loro: «Siate grandi che Dio vi ha fatto grandi! Non siate i fiori puzzolenti nella Chiesa ma fiori olezzanti! Non profanate la vostra persona, perché il mondo aspetta!». Come vorrei che foste profeti di Dio gli uni per gli altri e rivelaste le cose di Dio agli uomini che attendono. Uscite dagli schemi degli impiegati, entrate invece negli ambiti della profezia! Immergetevi in Cristo Gesù, lasciate perdere tutto il resto! Siate creature nuove! Pur riconoscendo i vostri limiti ed errori, siate grandi nel Signore, perché lui non toglie la sua fiducia a chi lo ama!

Martedì 30 Aprile
S. Pio V (mf); S. Giuseppe B. Cottolengo; S. Sofia

Nato a Bosco Marengo (Alessandria) nel 1504, Michele Glisleri a 62 anni divenne papa col nome di Pio V. Decretò che le somme accantonate per i festeggiamenti fossero distribuite ai poveri di Roma; mise fine alla piaga del nepotismo; realizzò le decisioni del Concilio di Trento. Morì il 1° maggio 1572.


DAGLI ATTI DEGLI APOSTOLI (At 14, 19-28)
In quei giorni, giunsero [a Listra] da Antiòchia e da Icònio alcuni Giudei, i quali persuasero la folla. Essi lapidarono Paolo e lo trascinarono fuori della città, credendolo morto. Allora gli si fecero attorno i discepoli ed egli si alzò ed entrò in città. Il giorno dopo partì con Bàrnaba alla volta di Derbe.
Dopo aver annunciato il Vangelo a quella città e aver fatto un numero considerevole di discepoli, ritornarono a Listra, Icònio e Antiòchia, confermando i discepoli ed esortandoli a restare saldi nella fede «perché – dicevano – dobbiamo entrare nel regno di Dio attraverso molte tribolazioni». Designarono quindi per loro in ogni Chiesa alcuni anziani e, dopo avere pregato e digiunato, li affidarono al Signore, nel quale avevano creduto. 
Attraversata poi la Pisìdia, raggiunsero la Panfìlia e, dopo avere proclamato la Parola a Perge, scesero ad Attàlia; di qui fecero vela per Antiòchia, là dove erano stati affidati alla grazia di Dio per l’opera che avevano compiuto. Appena arrivati, riunirono la Chiesa e riferirono tutto quello che Dio aveva fatto per mezzo loro e come avesse aperto ai pagani la porta della fede. E si fermarono per non poco tempo insieme ai discepoli.
Parola di Dio.

Paolo è stato preso a sassate e si è salvato perché si è finto morto; ha pagato per il Regno di Dio. 
Quando veniamo perseguitati e disprezzati la nostra forza è solo la nostra conversione a Gesù. Se Gesù è il centro della nostra vita, anche nelle tribolazioni e nelle difficoltà i nostri pensieri sono i suoi, i nostri sentimenti sono i suoi, il nostro zelo per il Regno di Dio è il suo. C'è ancora tutta la sofferenza, ci sono i patimenti, ma queste cose non incidono più sulla tua vita, non sono tali da possedere la tua vita così da farti schiavo. Ormai è l'amore di Dio che tu porti avanti, nella giustizia, nella verità, nel bene, nell'adesione piena a lui, e lo porti avanti nelle tribolazioni, nelle lotte. E il tuo cuore è già pieno di Dio. Io credo che nella misura che noi siamo pieni di Dio, nessuno ci fermerà, neanche la morte, perché sarà vita anche la morte.

SALMO 144 (145)

I tuoi amici, Signore, proclamino la gloria del tuo regno.

Oppure:

Alleluia, alleluia, alleluia.

Ti lodino, Signore, tutte le tue opere
e ti benedicano i tuoi fedeli.
Dicano la gloria del tuo regno
e parlino della tua potenza.      

Per far conoscere agli uomini le tue imprese
e la splendida gloria del tuo regno.
Il tuo regno è un regno eterno,
il tuo dominio si estende per tutte le generazioni.      

Canti la mia bocca la lode del Signore
e benedica ogni vivente il suo santo nome,
in eterno e per sempre.      

Alleluia, alleluia.
Cristo doveva patire e risorgere dai morti,
ed entrare così nella sua gloria.
Alleluia.

DAL VANGELO SECONDO GIOVANNI (Gv 14, 27-31a)
In quel tempo, disse Gesù ai suoi discepoli: «Vi lascio la pace, vi do la mia pace. Non come la dà il mondo, io la do a voi. 
Non sia turbato il vostro cuore e non abbia timore. Avete udito che vi ho detto: “Vado e tornerò da voi”. Se mi amaste, vi rallegrereste che io vado al Padre, perché il Padre è più grande di me. Ve l’ho detto ora, prima che avvenga, perché, quando avverrà, voi crediate. 
Non parlerò più a lungo con voi, perché viene il prìncipe del mondo; contro di me non può nulla, ma bisogna che il mondo sappia che io amo il Padre, e come il Padre mi ha comandato, così io agisco».
Parola del Signore.

«Il Padre è più grande di me». Il Padre non ha quei limiti che Gesù-Dio incarnandosi viene ad avere con il suo corpo. Il suo corpo, mentre lo rende presente, lo vela; il suo ritorno al Padre lo manifesta di nuovo. Benché Cristo sia «una cosa sola» con il Padre, in quanto è Figlio, è stato inviato a compiere la volontà del Padre e in questo senso il Padre è più grande di lui che si è fatto obbediente fino alla morte e alla morte in croce.
«Vi do la mia pace», cioè la pace che io vivo! Gesù ci dà se stesso che è sempre nella pace. Egli vive in una unità con il Padre per il quale esiste. È la pace di uno che ha raggiunto il tutto e tutto il cosmo ne riceve come in ridondanza una liberazione. 
Più ci si inoltra in Gesù, più si sente che le cose del mondo non ci dicono più niente e diventano soltanto uno spazio dove si riversa tutta la pienezza di un amore nuovo che sta sorgendo. Allora capisci che non ce la fai più a stare senza pregare, cioè senza rapportarti con Dio, e non trovi più scuse!



