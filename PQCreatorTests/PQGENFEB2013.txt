Martedì 1 Gennaio 
S. Fulgenzio
Maria SS. Madre di Dio (s)
46a giornata mondiale della pace
Dal libro dei Numeri (Nm 6, 22-27)
Il Signore parlò a Mosè e disse: «Parla ad Aronne e ai suoi figli dicendo: “Così benedirete gli Israeliti: direte loro: Ti benedica il Signore e ti custodisca. Il Signore faccia risplendere per te il suo volto e ti faccia grazia. Il Signore rivolga a te il suo volto e ti conceda pace”.
Così porranno il mio nome sugli Israeliti e io li benedirò».
Parola di Dio

La benedizione è un dono di vita da parte del Signore. Con la vita viene comunicata la salute, la forza, il successo, la pace del cuore e la pace con tutti. Solo Jahvè può benedire. Gli uomini possono augurare e pregare perché Dio benedica. 
Dio detta una formula stupenda di benedizione. Questa formula assicura la protezione (il Signore ti benedica e ti protegga), la presenza di Dio luminosa e favorevole (faccia brillare il suo volto su di te e ti sia propizio); l’attenzione affettuosa di Dio con la pace conseguente (rivolga su di te il suo volto e ti conceda la pace).  Chiedi spesso la benedizione al prete: egli è sacerdote per benedire.  Chiedi la benedizione quando ti senti solo, abbandonato, lontano da Dio, nei rischi della vita e senza pace. La benedizione ha sempre effetto immediato se desideri davvero ciò che la benedizione dona. Forse non l’hai mai chiesta? 
Salmo 66 (67)
Dio abbia pietà di noi e ci benedica.
Dio abbia pietà di noi e ci benedica,
su di noi faccia splendere il suo volto;
perché si conosca sulla terra la tua via,
la tua salvezza fra tutte le genti.

Gioiscano le nazioni e si rallegrino,
perché tu giudichi i popoli con rettitudine,
governi le nazioni sulla terra.

Ti lodino i popoli, o Dio,
ti lodino i popoli tutti.
Ci benedica Dio e lo temano
tutti i confini della terra.

Dalla lettera di san Paolo apostolo ai Gàlati (Gal 4, 4-7) 
Fratelli, quando venne la pienezza del tempo, Dio mandò il suo Figlio, nato da donna, nato sotto la Legge, per riscattare quelli che erano sotto la Legge, perché ricevessimo l’adozione a figli. E che voi siete figli lo prova il fatto che Dio mandò nei nostri cuori lo Spirito del suo Figlio, il quale grida: «Abbà! Padre!». Quindi non sei più schiavo, ma figlio e, se figlio, sei anche erede per grazia di Dio. Parola di Dio.

Per «pienezza del tempo» s’intende il momento della storia in cui Dio è intervenuto per salvare l’umanità inviando il suo Figlio unigenito. La legge mosaica aveva una funzione temporanea così come ha funzione temporanea il tutore, che amministra i beni di un figlio orfano finché questi non è maggiorenne. Gesù ci ha liberato dalla legge mosaica perché ricevessimo l’adozione a figli. Lo Spirito Santo anima la nostra filiazione di Dio e ci fa conoscere Dio per quel che è, cioè nostro Padre. Essendo Padre nostro, noi suoi veri figli, siamo liberati dalla legge e viviamo come figli nell’amore del Padre. Essendo figli, non solo di nome ma di fatto, siamo anche eredi della nuova creazione. 
Ricordati della tua dignità e non fare sfigurare Dio vivendo nel peccato e nel male. Fa’ che vedendoti gli uomini benedicano Dio, dicendo: «Che figli stupendi ha Dio! Assomigliano del tutto a lui!». 

Alleluia, alleluia.
Molte volte e in diversi modi nei tempi antichi
Dio ha parlato ai padri 
per mezzo dei profeti;
ultimamente, in questi giorni,
ha parlato a noi per mezzo del Figlio.
Alleluia.

Dal Vangelo secondo Luca (Lc 2, 16-21)
In quel tempo, [i pastori] andarono, senza indugio, e trovarono Maria e Giuseppe e il bambino, adagiato nella mangiatoia. E dopo averlo visto, riferirono ciò che del bambino era stato detto loro. 
Tutti quelli che udivano si stupirono delle cose dette loro dai pastori. Maria, da parte sua, custodiva tutte queste cose, meditandole nel suo cuore.
I pastori se ne tornarono, glorificando e lodando Dio per tutto quello che avevano udito e visto, com’era stato detto loro.
Quando furono compiuti gli otto giorni prescritti per la circoncisione, gli fu messo nome Gesù, come era stato chiamato dall’angelo prima che fosse concepito nel grembo. Parola del Signore.

Fin dalla nascita Gesù opera il piano di salvezza che il Padre gli ha affidato. Il primo passo è rivoluzionario: annuncia ai poveri la sua nascita.
I pastori non erano i proprietari del gregge, erano garzoni alle dipendenze del padrone. I pastori venivano ritenuti ladri, perché ogni tanto facevano scomparire qualche pecora dal gregge. I pastori erano all’ultimo gradino della scala sociale. Essi vivevano fuori delle mura, esclusi dal popolo. Eppure quelli che erano dentro le mura, si cibavano delle carni del gregge che non custodivano. Gesù ha dato un forte scossone a questo sistema più o meno feroce: è venuto a dire che i pastori dovevano rientrare dentro le mura.  Gesù ha voluto dire che un popolo è vero popolo di Dio se riconosce la dignità della persona umana indipendentemente dalla condizione sociale. Ogni uomo, qualsiasi colore abbia, e qualsiasi razza appartenga, che sappia leggere e scrivere o meno, è stato creato a immagine e somiglianza di Dio. Ogni uomo è stato pensato e amato da Dio, è una proiezione del suo amore infinito è un miracolo d’amore. L’uomo ha un valore infinito. Restituisci dignità a chi l’ha perduta e di certo troverai rinvigorita anche la tua!
Mercoledì 2 Gennaio
Ss. Basilio Magno e Gregorio Nazianzeno (m)

Memoria dei santi Basilio Magno e Gregorio Nazianzeno, vescovi e dottori della Chiesa. Basilio, nato nel 330 a Cesarea, fu il padre del monachesimo orientale e vescovo di Cesarea. Gregorio nacque nel 330 a Nazianzo; con Basilio, suo grande amico, fu il grande difensore della fede apostolica, specialmente della divinità di Cristo e dello Spirito Santo.

Dalla prima lettera di san Giovanni apostolo (1Gv 2, 22-28)
Figlioli, chi è il bugiardo se non colui che nega che Gesù è il Cristo? L’anticristo è colui che nega il Padre e il Figlio. Chiunque nega il Figlio, non possiede nemmeno il Padre; chi professa la sua fede nel Figlio possiede anche il Padre.
Quanto a voi, quello che avete udito da principio rimanga in voi. Se rimane in voi quello che avete udito da principio, anche voi rimarrete nel Figlio e nel Padre. E questa è la promessa che egli ci ha fatto: la vita eterna.
Questo vi ho scritto riguardo a coloro che cercano di ingannarvi. E quanto a voi, l’unzione che avete ricevuto da lui rimane in voi e non avete bisogno che qualcuno vi istruisca. Ma, come la sua unzione vi insegna ogni cosa ed è veritiera e non mentisce, così voi rimanete in lui come essa vi ha istruito. E ora, figlioli, rimanete in lui, perché possiamo avere fiducia quando egli si manifesterà e non veniamo da lui svergognati alla sua venuta.
Parola di Dio.

In questo brano si sente tutto il dolore di Giovanni riguardo a questa situazione terribile della Chiesa.  In altre parole Giovanni dice: «Bisogna stare attenti agli anticristi che negano che Gesù è il Figlio di Dio. Questi anticristi, questi falsi profeti, purtroppo, sono usciti da noi, ma non erano dei nostri, stavano con noi di nome ma non lo erano in realtà, altrimenti non sarebbero usciti, e sono usciti perché non credono a Cristo. L'unzione ricevuta dal Santo, il dono ricevuto dallo Spirito, vi dà la possibilità di conoscere, vi dà la conoscenza di ogni cosa.  Figli miei, non avete bisogno di maestri, avete già il maestro, avete la tradizione, avete lo Spirito, che vi insegna ogni cosa e l’apostolo che vi dà la garanzia, non correte dietro a queste parole! Rimanete in Lui!». Noi rimaniamo in Gesù, cioè in una presenza stabile, interiore, e il luogo di questa presenza è il Signore Gesù e per Dio siamo noi il luogo di questa presenza: così abbiamo la vita eterna!
SALMO 97 (98)
Tutta la terra ha veduto la salvezza del Signore.

Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.

Il Signore ha fatto conoscere la sua salvezza,
agli occhi delle genti ha rivelato la sua giustizia.
Egli si è ricordato del suo amore,
della sua fedeltà alla casa d’Israele.

Tutti i confini della terra hanno veduto
la vittoria del nostro Dio.
Acclami il Signore tutta la terra,
gridate, esultate, cantate inni! 

Alleluia, alleluia.
Dio, che molte volte e in diversi modi nei tempi antichi
aveva parlato ai padri per mezzo dei profeti,
ultimamente, in questi giorni,
ha parlato a noi per mezzo del Figlio.
Alleluia.

Dal Vangelo secondo Giovanni (Gv 1, 19-28)
Questa è la testimonianza di Giovanni, quando i Giudei gli inviarono da Gerusalemme sacerdoti e levìti a interrogarlo: «Tu, chi sei?». Egli confessò e non negò. Confessò: «Io non sono il Cristo». Allora gli chiesero: «Chi sei, dunque? Sei tu Elìa?». «Non lo sono», disse. «Sei tu il profeta?». «No», rispose. Gli dissero allora: «Chi sei? Perché possiamo dare una risposta a coloro che ci hanno mandato. Che cosa dici di te stesso?». Rispose: «Io sono voce di uno che grida nel deserto: Rendete diritta la via del Signore, come disse il profeta Isaìa». 
Quelli che erano stati inviati venivano dai farisei. Essi lo interrogarono e gli dissero: «Perché dunque tu battezzi, se non sei il Cristo, né Elìa, né il profeta?». Giovanni rispose loro: «Io battezzo nell’acqua. In mezzo a voi sta uno che voi non conoscete, colui che viene dopo di me: a lui io non sono degno di slegare il laccio del sandalo». 
Questo avvenne in Betània, al di là del Giordano, dove Giovanni stava battezzando. Parola del Signore.

Il profeta Isaia aveva preannunciato che Dio avrebbe mandato un battistrada a Gesù; Giovanni è il messaggero mandato da Dio con il compito di preparare la strada per l’incontro degli uomini con Gesù, il Salvatore.
Giovanni visse a lungo nel deserto, distaccato da tutto, per riempirsi di Dio. Così aveva l’autorità di richiamare gli uomini a quel Dio di cui avevano profondo bisogno. Voce potente perché sincera che scuoteva il cuore impigrito e impazzito degli uomini, provocava gli ascoltatori che accorrevano a lui dalla Giudea e in particolare dalla capitale Gerusalemme.
Giovanni è affascinato da colui al quale egli preparava la strada: Gesù. Giovanni dice: «Egli viene dopo di me, ed è più forte di me perché è il Messia, il nuovo re d’Israele; Egli battezza nello Spirito Santo, io posso solo immergevi nell’acqua. Inizierà per voi un'altra epoca, un'altra esistenza, l'esistenza nello Spirito». 
Lo Spirito Santo ci immerge nella vita di Dio perché ci unisce al Padre per mezzo di Gesù, in lui che è Spirito. Ricevere la vita divina vuol dire che ciò che Dio è per natura, noi lo siamo per partecipazione. Come un panno immerso nell’acqua diventa tutta acqua pur non essendo acqua, così noi pur non essendo Dio siamo tutto Dio!!! Ora puoi vivere la nuova vita e dare gloria a Dio. Ci stai? Puoi farlo oggi stesso! 
Giovedì 3 Gennaio
Ss. Nome di Gesù (mf); S. Fiorenzo; S. Genoveffa

Dalla prima lettera di san Giovanni apostolo (1Gv 2, 29 – 3, 6)
Figlioli, se sapete che Dio è giusto, sappiate anche che chiunque opera la giustizia, è stato generato da lui.
Vedete quale grande amore ci ha dato il Padre per essere chiamati figli di Dio, e lo siamo realmente! Per questo il mondo non ci conosce: perché non ha conosciuto lui. 
Carissimi, noi fin d’ora siamo figli di Dio, ma ciò che saremo non è stato ancora rivelato. Sappiamo però che quando egli si sarà manifestato, noi saremo simili a lui, perché lo vedremo così come egli è.
Chiunque ha questa speranza in lui, purifica se stesso, come egli è puro. Chiunque commette il peccato, commette anche l’iniquità, perché il peccato è l’iniquità. Voi sapete che egli si manifestò per togliere i peccati e che in lui non vi è peccato. Chiunque rimane in lui non pecca; chiunque pecca non l’ha visto né l’ha conosciuto. 
Parola di Dio.

Che cosa è la giustizia di Dio? E’ Dio stesso, perché lui è tutto bene senza alcun male. Come conosciamo Dio? Conoscendo Gesù perché è apparso su questa terra e risorgendo dai morti ha dato la prova di essere Dio. Egli è venuto per darci la vita e darcela in abbondanza (Gv10,10). Chi vive in Cristo si libera dall’assurdo e il peccato è l’assurdo dell’uomo perché mentre cerca la vita sceglie la morte che è il peccato. Quando pecchi ti fai male, fai male a tutti ed entri nella tristezza della vita; passato il brivido del piacere del peccato entri nella tristezza della morte dello spirito, entri nella prigione del tuo io. Hai tristezza e semini tristezza. Chi vive in Cristo diventa tutto bene senza alcun male, entra nella vita, nel dono di sé, nella gioia, nella festa senza fine, trabocca di gioia anche in ogni tribolazione (2Cor 7,4). Oggi in ogni situazione ama come ama Gesù e seminerai la gioia a piene mani! 
Salmo 97 (98)
Tutta la terra ha veduto la salvezza del Signore.
Oppure: 
Esultiamo nel Signore, nostra salvezza.

Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.

Tutti i confini della terra hanno veduto
la vittoria del nostro Dio.
Acclami il Signore tutta la terra,
gridate, esultate, cantate inni! 

Cantate inni al Signore con la cetra,
con la cetra e al suono di strumenti a corde;
con le trombe e al suono del corno
acclamate davanti al re, il Signore.
 
Alleluia, alleluia.
Il Verbo si fece carne
e venne ad abitare in mezzo a noi.
A quanti lo hanno accolto
ha dato il potere di diventare figli di Dio.
Alleluia.

Dal Vangelo secondo Giovanni (Gv 1, 29-34)
In quel tempo, Giovanni, vedendo Gesù venire verso di lui, disse: «Ecco l’agnello di Dio, colui che toglie il peccato del mondo! Egli è colui del quale ho detto: “Dopo di me viene un uomo che è avanti a me, perché era prima di me”. Io non lo conoscevo, ma sono venuto a battezzare nell’acqua, perché egli fosse manifestato a Israele». 
Giovanni testimoniò dicendo: «Ho contemplato lo Spirito discendere come una colomba dal cielo e rimanere su di lui. Io non lo conoscevo, ma proprio colui che mi ha inviato a battezzare nell’acqua mi disse: “Colui sul quale vedrai discendere e rimanere lo Spirito, è lui che battezza nello Spirito Santo”. E io ho visto e ho testimoniato che questi è il Figlio di Dio». Parola del Signore.

Battezzare vuol dire immergere, infatti nel momento del Battesimo noi veniamo battezzati nel Padre, nel Figlio e nello Spirito Santo, quindi veniamo immersi nel Padre, nel Figlio e nello Spirito Santo.
Da quel momento non esiste più una vita umana (non fraintendetemi!), una vita soprannaturale e una vita spirituale, ma l'uomo è un tutt’uno. Da quell'istante la vita della persona, che fin dal grembo materno (com'è importante il Battesimo dei bambini appena nati!) già è persona, attraverso lo Spirito Santo  costruisce la Chiesa, trasforma la società, partecipa alla santificazione che avviene nell'interno della Chiesa per il mondo intero, costruisce il nuovo popolo di Dio. Quando tu marito parli con tua moglie, non puoi prescindere dal fatto che lei è nello Spirito Santo e che lo Spirito opera dentro di lei, quindi i suoi pensieri sono quelli di Dio se lei non li soffoca. I suoi pensieri sono quelli del Signore, non sono più quelli dell'uomo, del mondo. I contrasti molte volte avvengono tra il soffocamento dello Spirito e la liberazione dello Spirito.
C'è tutta un’altra vita: non è più soltanto un lottare contro qualcosa, ma è un vivere per un infinito d'amore. Quando voi sapete guardare nello Spirito il vostro fratello, qualcosa di nuovo e di grande avviene perché lo Spirito Santo è amore.
Venerdì 4 Gennaio
Ss. Ermete e Caio; B. Angela da Foligno
Dalla prima lettera di san Giovanni apostolo (1Gv 3, 7-10)
Figlioli, nessuno v’inganni. Chi pratica la giustizia è giusto com’egli [Gesù] è giusto. Chi commette il peccato viene dal diavolo, perché da principio il diavolo è peccatore. Per questo si manifestò il Figlio di Dio: per distruggere le opere del diavolo. 
Chiunque è stato generato da Dio non commette peccato, perché un germe divino rimane in lui, e non può peccare perché è stato generato da Dio. In questo si distinguono i figli di Dio dai figli del diavolo: chi non pratica la giustizia non è da Dio, e neppure lo è chi non ama il suo fratello. Parola di Dio.

Come faccio a capire che vivo da figlio di Dio? Perché non commetto il peccato. Ma il peccato qual’è? E’ il non amore il grande peccato. Ebbene, il figlio di Dio è apparso proprio per distruggere le opere del diavolo. Chi pecca non dimora in Dio, chi invece vive facendo la sua volontà, dimora in Dio e Dio in lui, anzi è nato da Dio. Questi comandi si riducono a uno, tant’è vero che si distinguono i figli di Dio dai figli del diavolo proprio dall’amore al fratello. Allora io dovrò osservare i comandamenti, ma i comandamenti si riducono ad uno solo: l’amore, il quale è un comandamento antico e nel medesimo tempo è un comandamento nuovo. L’amore non è altro che la relazione tra il Padre e il Figlio che è dentro di noi, e ci è dato come dono, ed essendo in quell’amore, noi conduciamo una vita da figli di Dio. Cosa ti trattiene dal convertirti all’amore, che è l’amore che vi è tra il Padre e il Figlio e che ti spinge ad amare per primo, ad amare fino a dare la vita, ad amare dell’amore gratuito? Cosa ti impedisce di fare di Cristo il perché e il come della tua vita? Cosa ti impedisce di camminare dietro a Lui, cosa ti manca?  

Salmo 97 (98)

Tutta la terra ha veduto la salvezza del Signore.
Oppure: 
Gloria nei cieli e gioia sulla terra.
 
Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.
 
Risuoni il mare e quanto racchiude,
il mondo e i suoi abitanti.
I fiumi battano le mani,
esultino insieme le montagne.
 
Davanti al Signore che viene a giudicare la terra:
giudicherà il mondo con giustizia
e i popoli con rettitudine.
 
Alleluia, alleluia.
Dio, che molte volte e in diversi modi nei tempi antichi
aveva parlato ai padri per mezzo dei profeti,
ultimamente, in questi giorni,
ha parlato a noi per mezzo del Figlio.
Alleluia.

Dal Vangelo secondo Giovanni (Gv 1, 35-42)
In quel tempo, Giovanni stava con due dei suoi discepoli e, fissando lo sguardo su Gesù che passava, disse: «Ecco l’agnello di Dio!». E i suoi due discepoli, sentendolo parlare così, seguirono Gesù. 
Gesù allora si voltò e, osservando che essi lo seguivano, disse loro: «Che cosa cercate?». Gli risposero: «Rabbì – che, tradotto, significa maestro –, dove dimori?». Disse loro: «Venite e vedrete». Andarono dunque e videro dove egli dimorava e quel giorno rimasero con lui; erano circa le quattro del pomeriggio.
Uno dei due che avevano udito le parole di Giovanni e lo avevano seguito, era Andrea, fratello di Simon Pietro. Egli incontrò per primo suo fratello Simone e gli disse: «Abbiamo trovato il Messia» – che si traduce Cristo – e lo condusse da Gesù. Fissando lo sguardo su di lui, Gesù disse: «Tu sei Simone, il figlio di Giovanni; sarai chiamato Cefa»  – che significa Pietro. Parola del Signore.

Gesù manifestava una vita, amava in una maniera sorprendente, strana, infatti dicono: «Abbiamo incontrato il Messia», non dicono: «Abbiamo sentito quel che ha detto». Gesù non diceva: «Venite e ascoltate», diceva: «Venite e vedete», cioè: «Seguimi!». Dio parla sempre attraverso gli incontri, non è che fa subito una illuminazione diretta. Se guardate la vita di tutta la Chiesa, la vita dei santi, ma così pure la nostra stessa vita, vedete che normalmente avviene così e attraverso l'incontro si smuove in te il sentimento. 
«Venite e vedete»: c’è gente che vuole vedere Gesù. Ognuno di noi dev’essere un dizionario vivente cristiano cattolico. Se uno chiedesse a me prete: «Che cos’è il matrimonio cattolico?» Io dovrei poter dire: «Andate a casa del tale e della tale, state un po’ di tempo con loro, e capirete che cosa è il matrimonio cristiano».
Se mi chiedessero: «Come era Gesù pastore?» Gli dovrei dire: «Andate dal tal prete e vedrete chi è Gesù pastore del gregge». E’ urgente creare, con i fatti, il mondo alternativo che Cristo è venuto a realizzare. Da dove bisogna partire? Da noi! 
Sabato 5 Gennaio
S. Edoardo Confessore; B. Pietro Bonilli
Dalla prima lettera di san Giovanni apostolo (1Gv 3, 11-21)
Figlioli, questo è il messaggio che avete udito da principio: che ci amiamo gli uni gli altri. Non come Caino, che era dal Maligno e uccise suo fratello. E per quale motivo l’uccise? Perché le sue opere erano malvagie, mentre quelle di suo fratello erano giuste.
Non meravigliatevi, fratelli, se il mondo vi odia. Noi sappiamo che siamo passati dalla morte alla vita, perché amiamo i fratelli. Chi non ama rimane nella morte. Chiunque odia il proprio fratello è omicida, e voi sapete che nessun omicida ha più la vita eterna che dimora in lui.
In questo abbiamo conosciuto l’amore, nel fatto che egli ha dato la sua vita per noi; quindi anche noi dobbiamo dare la vita per i fratelli. Ma se uno ha ricchezze di questo mondo e, vedendo il suo fratello in necessità, gli chiude il proprio cuore, come rimane in lui l’amore di Dio? Figlioli, non amiamo a parole né con la lingua, ma con i fatti e nella verità. 
In questo conosceremo che siamo dalla verità e davanti a lui rassicureremo il nostro cuore, qualunque cosa esso ci rimproveri. Dio è più grande del nostro cuore e conosce ogni cosa. Carissimi, se il nostro cuore non ci rimprovera nulla, abbiamo fiducia in Dio. Parola di Dio.

«Da questo abbiamo conosciuto l’amore: Egli ha dato la sua vita per noi, quindi anche noi dobbiamo dare la vita per i fratelli» . Vi insegno un segreto, una furbizia per convertirsi: il dare la vita avviene in ogni momento in cui tu fai qualcosa per un altro. Se lo fai, dai la vita. Mentre tu dai la mano ad un fratello, un po’ della tua vita passa in lui. 
Voi genitori, date la vita ai vostri figli, continuamente. Quando arrivi a casa e c’è qualcuno che ti aspetta per parlare (e tu non ne hai voglia), e ti metti in ascolto, tu dai la vita! Dare la vita significa che la vita tua passa nell’altro. Allora noi dobbiamo dare la vita per i fratelli, che è qualcosa di continuo, non pensate che sia il morire un giorno per salvare uno che cade nel fiume! 
Voi pensavate che la conversione fosse una volta per tutte, sapete invece cos’è la conversione? La conversione è un modo di essere dell’uomo permanente di fronte al suo Dio, per cui ci sono dei giorni in cui ti converti di più e dei giorni di meno. Dei giorni sei un angelo, dei giorni sei … te! Ma la conversione è un modo di essere, la vita è un eterno presente, non esiste né il futuro né il passato, esiste l’attimo in cui io dico: «Sì, o Signore!» oppure «No, o Signore!».
Salmo 99 (100)
Acclamate il Signore, voi tutti della terra.

Acclamate il Signore, voi tutti della terra,
servite il Signore nella gioia,
presentatevi a lui con esultanza.    
 
Riconoscete che solo il Signore è Dio:
egli ci ha fatti e noi siamo suoi,
suo popolo e gregge del suo pascolo.
 
Varcate le sue porte con inni di grazie,
i suoi atri con canti di lode,
lodatelo, benedite il suo nome.
 
Perché buono è il Signore,
il suo amore è per sempre,
la sua fedeltà di generazione in generazione. 
 
Alleluia, alleluia.
Un giorno santo è spuntato per noi:
venite, popoli, adorate il Signore,
oggi una grande luce è discesa sulla terra.
Alleluia.

Dal Vangelo secondo Giovanni (Gv 1, 43-51)
In quel tempo, Gesù volle partire per la Galilea; trovò Filippo e gli disse: «Seguimi!». Filippo era di Betsàida, la città di Andrea e di Pietro. 
Filippo trovò Natanaèle e gli disse: «Abbiamo trovato colui del quale hanno scritto Mosè, nella Legge, e i Profeti: Gesù, il figlio di Giuseppe, di Nàzaret». Natanaèle gli disse: «Da Nàzaret può venire qualcosa di buono?». Filippo gli rispose: «Vieni e vedi». 
Gesù intanto, visto Natanaèle che gli veniva incontro, disse di lui: «Ecco davvero un Israelita in cui non c’è falsità». Natanaèle gli domandò: «Come mi conosci?». Gli rispose Gesù: «Prima che Filippo ti chiamasse, io ti ho visto quando eri sotto l’albero di fichi». Gli replicò Natanaèle: «Rabbì, tu sei il Figlio di Dio, tu sei il re d’Israele!». Gli rispose Gesù: «Perché ti ho detto che ti avevo visto sotto l’albero di fichi, tu credi? Vedrai cose più grandi di queste!». 
Poi gli disse: «In verità, in verità io vi dico: vedrete il cielo aperto e gli angeli di Dio salire e scendere sopra il Figlio dell’uomo». 
Parola del Signore.

Natanaele è probabilmente l’apostolo Bartolomeo ed accoglie l’annuncio di Filippo con tanto scetticismo: «Nazareth è un villaggio insignificante; che cosa vuoi che venga fuori da lì?». Poco dopo avviene l’incontro con Gesù. Natanaele si sente letto nel cuore. Cambia parere: Gesù è proprio il Messia. 
State sempre in attesa del Signore che viene! Siate umili. Il Signore non si rivela fino a quando tu rifiuterai i fratelli e li disdegnerai. Se volete arrivare al Signore buttate via tutti i sentimenti cattivi, non giudicate più. Dio ci ha detto di non giudicare perché il giudizio se lo riserva per sè. Per noi ha riservato solo l'amore.
Più preghi e più arriverai all'ammirazione di ogni tuo fratello, perché scoprirai che in ogni tuo fratello c'è un miracolo, c'è qualcosa di grande, di bello. Un giorno sentirete che non avrete più rabbia contro nessuno, sentirete soltanto tutt'al più un senso di colpa di non avere capito. 
Fatevi festa molto quando vi incontrate, la festa del cuore. E' un buon cammino dello Spirito perché vi rende felici. Quando non salutate nessuno, è perché siete così arrabbiati che volete che gli altri si pieghino ai vostri piedi, perché siete voi la misura dell'altro. Ma quando avrete imparato che voi non siete la misura dell'altro, allora farete festa a tutti e leggerete nel cuore di ogni persona un infinito d'amore. Amate tutti, non sbaglierete mai, non fate il "muso" a nessuno, tutto è dono di Dio.

DOMENICA 6 GENNAIO
S. Carlo da Sezze
Epifania del Signore (s)

Dal libro del profeta Isaìa (Is 60, 1-6)
Àlzati, rivestiti di luce, perché viene la tua luce, la gloria del Signore brilla sopra di te.
Poiché, ecco, la tenebra ricopre la terra, nebbia fitta avvolge i popoli; ma su di te risplende il Signore, la sua gloria appare su di te.
Cammineranno le genti alla tua luce, i re allo splendore del tuo sorgere.
Alza gli occhi intorno e guarda: tutti costoro si sono radunati, vengono a te.
I tuoi figli vengono da lontano, le tue figlie sono portate in braccio.
Allora guarderai e sarai raggiante, palpiterà e si dilaterà il tuo cuore,
perché l’abbondanza del mare si riverserà su di te, verrà a te la ricchezza delle genti.
Uno stuolo di cammelli ti invaderà, dromedari di Màdian e di Efa, tutti verranno da Saba, portando oro e incenso e proclamando le glorie del Signore. Parola di Dio.

Il terzo Isaia si rivolge a Gerusalemme, ma non si tratta della Gerusalemme del tempo in cui il profeta Isaia parlava. Si tratta di una Gerusalemme che sarebbe esistita in tempi ancora lontani rispetto al tempo in cui viveva Isaia. Questa futura Gerusalemme è la Chiesa Cattolica. 
«Ecco, le tenebre ricoprono la terra»: sono le tenebre dell’errore, dell’odio, del non riconoscimento vicendevole come dono di Dio. «Nebbia fitta avvolge le nazioni»: è l’orrore della guerra, dell’occupazione dei paesi altrui, del terrorismo, di coloro che si fanno esplodere, delle decapitazioni. Contemporaneamente il profeta annuncia: «Ma su di te risplende il Signore, la sua gloria appare su di te»:  risplende il Signore, il nuovo popolo e il Papa, guida luminosa del popolo di Dio, l’amore dei martiri, la luce dei santi. 
I popoli bramano quella luce piena che è nella Chiesa Cattolica. Gioisci tu che appartieni a questo popolo, vivi in Gesù e partecipa alla sua luce!  Sei fratello di martiri e di santi, chiamato anche tu ad essere santo e martire e a far brillare la luce di Cristo. 

Salmo 71 (72)

Ti adoreranno, Signore, tutti i popoli della terra.

O Dio, affida al re il tuo diritto,
al figlio di re la tua giustizia;
egli giudichi il tuo popolo secondo giustizia
e i tuoi poveri secondo il diritto.    
 
Nei suoi giorni fiorisca il giusto
e abbondi la pace,
finché non si spenga la luna.
E dòmini da mare a mare,
dal fiume sino ai confini della terra.      
 
I re di Tarsis e delle isole portino tributi,
i re di Saba e di Seba offrano doni.
Tutti i re si prostrino a lui,
lo servano tutte le genti.
 
Perché egli libererà il misero che invoca
e il povero che non trova aiuto.
Abbia pietà del debole e del misero
e salvi la vita dei  miseri.
Dalla lettera di san Paolo apostolo agli Efesìni (Ef 3, 2-3a.5-6)
Fratelli, penso che abbiate sentito parlare del ministero della grazia di Dio, a me affidato a vostro favore: per rivelazione mi è stato fatto conoscere il mistero. 
Esso non è stato manifestato agli uomini delle precedenti generazioni come ora è stato rivelato ai suoi santi apostoli e profeti per mezzo dello Spirito: che le genti sono chiamate, in Cristo Gesù, a condividere la stessa eredità, a formare lo stesso corpo e ad essere partecipi della stessa promessa per mezzo del Vangelo. Parola di Dio.

Dio è il mistero assoluto, di Dio è solo possibile dire che esiste, che c’è. Ma chi è? Nessuno mai lo potrà raggiungere se non Colui che ce lo rivela. Gesù ci ha rivelato il volto del Padre! 
Dio è il Dio misterioso, è il Dio del mistero, è il Dio infinitamente libero, è il Dio che si comunica, e che si dona a coloro che lo accolgono nella fede. 
Il cammino della fede è un cammino rovesciato. Infatti tu attraverso i tuoi ragionamenti non sei mai riuscito a portare uno a Dio, ma se per caso, tra i tuoi ragionamenti ti è sfuggito la rivelazione, quello che è Dio per te, forse hai aperto un colloquio che non finiva più. In altre parole è Dio che si comunica, che si rivela! Allora ecco qual è il cammino della fede: «Dio tu ci sei!», basta! «Ora Signore rivelati a me!» e si rivela nella Santa Chiesa, non nella tua superbia di separato dai tuoi fratelli.  

Alleluia, alleluia.
Abbiamo visto la sua stella in oriente
e siamo venuti per adorare il Signore.
Alleluia.

Dal Vangelo secondo Matteo (Mt 2, 1-12)
Nato Gesù a Betlemme di Giudea, al tempo del re Erode, ecco, alcuni Magi vennero da oriente a Gerusalemme e dicevano: «Dov’è colui che è nato, il re dei Giudei? Abbiamo visto spuntare la sua stella e siamo venuti ad adorarlo». All’udire questo, il re Erode restò turbato e con lui tutta Gerusalemme. Riuniti tutti i capi dei sacerdoti e gli scribi del popolo, si informava da loro sul luogo in cui doveva nascere il Cristo. Gli risposero: «A Betlemme di Giudea, perché così è scritto per mezzo del profeta: “E tu, Betlemme, terra di Giuda, non sei davvero l’ultima delle città principali di Giuda: da te infatti uscirà un capo che sarà il pastore del mio popolo, Israele”». Allora Erode, chiamati segretamente i Magi, si fece dire da loro con esattezza il tempo in cui era apparsa la stella e li inviò a Betlemme dicendo: «Andate e informatevi accuratamente sul bambino e, quando l’avrete trovato, fatemelo sapere, perché anch’io venga ad adorarlo». Udito il re, essi partirono. Ed ecco, la stella, che avevano visto spuntare, li precedeva, finché giunse e si fermò sopra il luogo dove si trovava il bambino. Al vedere la stella, provarono una gioia grandissima. Entrati nella casa, videro il bambino con Maria sua madre, si prostrarono e lo adorarono. Poi aprirono i loro scrigni e gli offrirono in dono oro, incenso e mirra. Avvertiti in sogno di non tornare da Erode, per un’altra strada fecero ritorno al loro paese.
Parola del Signore.

I Magi erano persone colte e religiose, venivano dalla Persia, l’attuale Iran o paesi limitrofi e c’era in loro un desiderio forte di incontrare Dio, per questo si mettono in cammino. Ma Dio li ha preceduti, attirandoli a sé. 
La disponibilità a incontrare Gesù si vede dalla ricerca di Gesù. Nell'Enciclica “Fede e ragione” il Papa ha messo in evidenza i supremi interrogativi umani che sono nel cuore di tutti: da dove vengo? Perché vivo? Dopo la morte che cosa c’è? Quale senso ha la vita umana? Sono questi interrogativi che rendono inquieto il cuore umano. Questi interrogativi spingono l’uomo alla ricerca del senso dell’esistenza umana! A mezzogiorno anche se il pane manca, la fame si sente lo stesso. La ragione umana non è sazia finché non trova la risposta. La ragione umana intuisce la risposta. La fede rende chiara quella risposta e la rende sincera. La rivelazione va incontro ai limiti della ricerca. Quando il dubbio permane e continua la ricerca, l’uomo già ama colui che cerca, perché, come dice S. Agostino, non lo cercherebbe se non lo amasse. Gesù ci dice che coloro che hanno un cuore puro, cioè un cuore pulito, vedranno Dio! 

Lunedì 7 Gennaio
S. Raimondo de Penafort (mf); S. Crispino; S Canuto

Dalla prima lettera di san Giovanni apostolo (1Gv 3, 22 – 4, 6)
Carissimi, qualunque cosa chiediamo, la riceviamo da Dio, perché osserviamo i suoi comandamenti e facciamo quello che gli è gradito.
Questo è il suo comandamento: che crediamo nel nome del Figlio suo Gesù Cristo e ci amiamo gli uni gli altri, secondo il precetto che ci ha dato. Chi osserva i suoi comandamenti rimane in Dio e Dio in lui. In questo conosciamo che egli rimane in noi: dallo Spirito che ci ha dato.
Carissimi, non prestate fede ad ogni spirito, ma mettete alla prova gli spiriti, per saggiare se provengono veramente da Dio, perché molti falsi profeti sono venuti nel mondo. In questo potete riconoscere lo Spirito di Dio: ogni spirito che riconosce Gesù Cristo venuto nella carne, è da Dio; ogni spirito che non riconosce Gesù, non è da Dio. Questo è lo spirito dell’anticristo che, come avete udito, viene, anzi è già nel mondo. 
Voi siete da Dio, figlioli, e avete vinto costoro, perché colui che è in voi è più grande di colui che è nel mondo. Essi sono del mondo, perciò insegnano cose del mondo e il mondo li ascolta. Noi siamo da Dio: chi conosce Dio ascolta noi; chi non è da Dio non ci ascolta. Da questo noi distinguiamo lo spirito della verità e lo spirito dell’errore. 
Parola di Dio.

Come si fa ad attuare il discernimento, cioè a capire qual è lo spirito della verità e lo spirito dell’errore? Come si fa a capire chi viene dal mondo e chi viene da Dio? Purtroppo, nella storia della salvezza non ci sono solo i veri profeti, ma ci sono anche i falsi profeti. Chi è falso profeta? Non è soltanto chi parla in nome di un altro dio, allora è facile riconoscerlo, ma il falso profeta e più difficile da distinguersi, è chi pretende di parlare nel nome del vero Dio e nel medesimo tempo  contrabbanda i pensieri degli uomini, cioè fa passare come pensiero di Dio pensieri che sono solo degli uomini (vedi i Testimoni di Geova e altri gruppi protestanti). 
Giovanni ci da’ tre criteri di discernimento per capire qual è il vero profeta. Il primo criterio  è la retta professione di fede in Gesù Cristo, venuto nella carne.  Il secondo criterio per vedere se viene dallo Spirito o no è al v.5: «Costoro sono del mondo, perciò insegnano cose del mondo e il mondo li ascolta» - chi è da Dio non è riconosciuto dal mondo, anzi il mondo lo combatte, lo minaccia, lo emargina e lo fa fuori perché non insegna cose del mondo.
Il terzo criterio è il più valido ed è l’unico definitivo: l’ascolto dell’Apostolo, perché è lui che ha il potere di guidare la Chiesa. 

Salmo 2

Il Padre ha dato al Figlio il regno di tutti i popoli.

Voglio annunciare il decreto del Signore.
Egli mi ha detto: «Tu sei mio figlio,
io oggi ti ho generato.
Chiedimi e ti darò in eredità le genti
e in tuo dominio le terre più lontane».

E ora, siate saggi, o sovrani;
lasciatevi correggere, o giudici della terra;
servite il Signore con timore
e rallegratevi con tremore.

Alleluia, alleluia.
Gesù annunciava il vangelo del Regno,
e guariva ogni sorta di infermità nel popolo.
Alleluia.

Dal Vangelo secondo Matteo (Mt 4, 12-17.23-25)
In quel tempo, quando Gesù seppe che Giovanni era stato arrestato, si ritirò nella Galilea, lasciò Nàzaret e andò ad abitare a Cafàrnao, sulla riva del mare, nel territorio di Zàbulon e di Nèftali, perché si compisse ciò che era stato detto per mezzo del profeta Isaìa: «Terra di Zàbulon e terra di Nèftali, sulla via del mare, oltre il Giordano, Galilea delle genti! 
Il popolo che abitava nelle tenebre vide una grande luce, per quelli che abitavano in regione e ombra di morte una luce è sorta». Da allora Gesù cominciò a predicare e a dire: «Convertitevi, perché il regno dei cieli è vicino».
Gesù percorreva tutta la Galilea, insegnando nelle loro sinagoghe, annunciando il vangelo del Regno e guarendo ogni sorta di malattie e di infermità nel popolo. La sua fama si diffuse per tutta la Siria e conducevano a lui tutti i malati, tormentati da varie malattie e dolori, indemoniati, epilettici e paralitici; ed egli li guarì. Grandi folle cominciarono a seguirlo dalla Galilea, dalla Decàpoli, da Gerusalemme, dalla Giudea e da oltre il Giordano. Parola del Signore.

Dio si è rivelato non attraverso le speculazioni o le rivelazioni immediate, oppure attraverso degli spiriti privilegiati, o da spirito a spirito, ma si è rivelato attraverso la concretezza della vita. 
Dio si è rivelato attraverso i fatti della vita di Gesù, infatti Gesù è luce, perché si è incarnato e la sua vita diventa luminosa per noi. Non è luce perché ci ha dato dei ragionamenti! Gesù nel vangelo non fa mai un ragionamento, i suoi sono tutti slogan e fatti di vita, sono affermazioni vitali. Dio si è rivelato attraverso i fatti di Gesù. La vita che Gesù ha vissuto è il “come” del vero cristiano, è il modello al quale ci si deve riferire e nel medesimo tempo è anche il motivo della nostra vita. 
La conoscenza di Dio è solo attraverso Cristo incarnato, solo stando alla sequela di Gesù, solo obbedendo ai suoi comandamenti, solo facendo ciò che lui ha fatto. 

Martedì 8 Gennaio
S. Severino; Ss. Luciano e c.; S. Lorenzo Giustiniani

Dalla prima lettera di san Giovanni apostolo (1Gv 4, 7-10)
Carissimi, amiamoci gli uni gli altri, perché l’amore è da Dio: chiunque ama è stato generato da Dio e conosce Dio. Chi non ama non ha conosciuto Dio, perché Dio è amore. 
In questo si è manifestato l’amore di Dio in noi: Dio ha mandato nel mondo il suo Figlio unigenito, perché noi avessimo la vita per mezzo di lui. 
In questo sta l’amore: non siamo stati noi ad amare Dio, ma è lui che ha amato noi e ha mandato il suo Figlio come vittima di espiazione per i nostri peccati. Parola di Dio.

E’ il mistero dell’unione intima: «Chi non ama, non ha conosciuto Dio». Anche se hai studiato su mille libri, anche se conosci tutte le dottrine dei Padri, dei teologi, dei filosofi…ma se tu non hai studiato quel libro, l’amore, che è un libro vivente, non sai niente: sei un perfetto ignorante, che gonfia se stesso perché ricorda a memoria molte cose, ma non è la vita! Com’è bello questo! 
Chi non ama non ha conosciuto Dio, quindi non ha capito niente, perché Dio è amore. Ma dove l’ha imparato Giovanni? L’ha ribadito con forza, perché quei personaggi, gli eretici, volevano ‘saltare’ Gesù.  Come capirà il mondo che Dio è amore? Dio nessuno l’ha mai visto; l’Unigenito che è nel seno del Padre ce l’ha rivelato. Ma l’Unigenito adesso, chi è? Siamo noi, perché siamo la pienezza del Cristo, siamo membra di Lui, noi siamo la continuazione di Gesù. Come molte sono le membra del corpo e tuttavia il corpo è uno solo, così è Cristo. A noi la grande responsabilità di rivelare il volto di Dio che è amore.  Dai, perché non ci convertiamo? 

Salmo 71 (72)

Ti adoreranno, Signore, tutti i popoli della terra.

O Dio, affida al re il tuo diritto,
al figlio di re la tua giustizia;
egli giudichi il tuo popolo secondo giustizia
e i tuoi poveri secondo il diritto.

Le montagne portino pace al popolo
e le colline giustizia.
Ai poveri del popolo renda giustizia,
salvi i figli del misero.

Nei suoi giorni fiorisca il giusto
e abbondi la pace,
finché non si spenga la luna.
E dòmini da mare a mare,
dal fiume sino ai confini della terra.

Alleluia, alleluia.
Il Signore mi ha mandato a portare ai poveri il lieto annuncio,
a proclamare ai prigionieri la liberazione.
Alleluia.

Dal Vangelo secondo Marco (Mc 6, 34-44)
In quel tempo, sceso dalla barca, Gesù vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. 
Essendosi ormai fatto tardi, gli si avvicinarono i suoi discepoli dicendo: «Il luogo è deserto ed è ormai tardi; congedali, in modo che, andando per le campagne e i villaggi dei dintorni, possano comprarsi da mangiare». Ma egli rispose loro: «Voi stessi date loro da mangiare». Gli dissero: «Dobbiamo andare a comprare duecento denari di pane e dare loro da mangiare?». Ma egli disse loro: «Quanti pani avete? Andate a vedere». Si informarono e dissero: «Cinque, e due pesci». 
E ordinò loro di farli sedere tutti, a gruppi, sull’erba verde. E sedettero, a gruppi di cento e di cinquanta. Prese i cinque pani e i due pesci, alzò gli occhi al cielo, recitò la benedizione, spezzò i pani e li dava ai suoi discepoli perché li distribuissero a loro; e divise i due pesci fra tutti. 
Tutti mangiarono a sazietà, e dei pezzi di pane portarono via dodici ceste piene e quanto restava dei pesci. Quelli che avevano mangiato i pani erano cinquemila uomini. Parola del Signore.

Dio ci ama tanto da renderci compartecipi della sua azione creativa permanente, la quale mantiene nell’esistenza tutto il creato. Lui opera continuamente e chiama noi a operare con lui. Un bambino può fare ben poco per la costruzione della casa che il papà sta costruendo, tuttavia il padre gioisce anche se il piccolo gli può portare solo un chiodo perché in tal modo entra in relazione d’amore con lui. Agli apostoli che chiedono a Gesù di invitare la folla ad andare a procurarsi il cibo, Gesù risponde: «Dategli voi stessi da mangiare». Gli rispondono: «Non abbiamo che cinque pani e due pesci, una cosa ridicola di fronte a cinquemila affamati», ma Gesù prende quei cinque pani e due pesci e sfama la folla. Gesù è provvidente e misericordioso: lui conosce i nostri limiti e i nostri peccati, provvede (vede per noi) e procura ciò che ci manca e che noi non possiamo procurare. Dio non desidera della gente che lavora per lui, ma vuole degli innamorati di lui. Se tu non sei un facchino di Cristo,  ma un suo innamorato, trasformerai il mondo!

Mercoledì 9 Gennaio
S. Marcellino; S. Adriano; S. Fillano

Dalla prima lettera di san Giovanni apostolo (1Gv 4, 11-18)
Carissimi, se Dio ci ha amati così, anche noi dobbiamo amarci gli uni gli altri. Nessuno mai ha visto Dio; se ci amiamo gli uni gli altri, Dio rimane in noi e l’amore di lui è perfetto in noi. 
In questo si conosce che noi rimaniamo in lui ed egli in noi: egli ci ha donato il suo Spirito. E noi stessi abbiamo veduto e attestiamo che il Padre ha mandato il suo Figlio come salvatore del mondo. Chiunque confessa che Gesù è il Figlio di Dio, Dio rimane in lui ed egli in Dio. E noi abbiamo conosciuto e creduto l’amore che Dio ha in noi. Dio è amore; chi rimane nell’amore rimane in Dio e Dio rimane in lui.
In questo l’amore ha raggiunto tra noi la sua perfezione: che abbiamo fiducia nel giorno del giudizio, perché come è lui, così siamo anche noi, in questo mondo. Nell’amore non c’è timore, al contrario l’amore perfetto scaccia il timore, perché il timore suppone un castigo e chi teme non è perfetto nell’amore. Parola di Dio.

«Carissimi, se Dio ci ha amato anche noi dobbiamo amarci gli uni gli altri» : ecco l’unico motivo per cui noi ci dobbiamo amare: perché ci ama lui. Non puoi dire di amare Dio se non ami gli altri.
«Nessuno mai ha visto Dio»: la conoscenza di Dio è solo attraverso Cristo incarnato. Gesù l’ha detto sempre in Giovanni: «Chi vede me vede il Padre». Solo attraverso Gesù, e Gesù è amore, c'è la conoscenza di Dio. 
«Se ci amiamo gli uni gli altri Dio rimane in noi e l’amore di lui è perfetto in noi»: l’amore che Dio ha verso ognuno di noi, diventa perfetto solo se amiamo i fratelli. 
La fraternità è la perfezione dell’amore di Dio in noi. Ma, attenti bene, non l’amore nostro verso Dio: è l’amore di Dio verso noi che raggiunge la perfezione quando noi creiamo la fraternità.  Finché non raggiungiamo la fraternità noi rendiamo imperfetto l’amore di Dio! 

Salmo 71 (72)

Ti adoreranno, Signore, tutti i popoli della terra.

O Dio, affida al re il tuo diritto,
al figlio di re la tua giustizia;
egli giudichi il tuo popolo secondo giustizia
e i tuoi poveri secondo il diritto.

I re di Tarsis e delle isole portino tributi,
i re di Saba e di Seba offrano doni.
Tutti i re si prostrino a lui,
lo servano tutte le genti.

Perché egli libererà il misero che invoca
e il povero che non trova aiuto.
Abbia pietà del debole e del misero
e salvi la vita dei miseri.

Alleluia, alleluia.
Gloria a te, o Cristo, annunciato fra le genti,
gloria a te, o Cristo, creduto nel mondo.
Alleluia.
 
Dal Vangelo secondo Marco (Mc 6, 45-52)
[Dopo che i cinquemila uomini furono saziati], Gesù subito costrinse i suoi discepoli a salire sulla barca e a precederlo sull’altra riva, a Betsàida, finché non avesse congedato la folla. Quando li ebbe congedati, andò sul monte a pregare. 
Venuta la sera, la barca era in mezzo al mare ed egli, da solo, a terra. Vedendoli però affaticati nel remare, perché avevano il vento contrario, sul finire della notte egli andò verso di loro camminando sul mare, e voleva oltrepassarli. 
Essi, vedendolo camminare sul mare, pensarono: «È un fantasma!», e si misero a gridare, perché tutti lo avevano visto e ne erano rimasti sconvolti. Ma egli subito parlò loro e disse: «Coraggio, sono io, non abbiate paura!». E salì sulla barca con loro e il vento cessò. 
E dentro di sé erano fortemente meravigliati, perché non avevano compreso il fatto dei pani: il loro cuore era indurito. 
Parola del Signore.

Gesù salì sul monte a pregare. La preghiera è un’espressione unitiva dell’essere umano con Dio e di Dio con l’essere umano. Pregare è rivolgersi a Dio per ringraziarlo, per benedirlo, per manifestargli tutto ciò che è nel suo cuore. Pregare è guardarlo ed essere guardati da lui. Pregare è sentirlo come Padre nostro e da questo scaturisce una gioia immensa. Mentre si prega la parte spirituale del nostro essere si apre all’azione dello Spirito Santo in noi. I suoi doni già presenti in noi si dilatano, si accrescono, ci compenetrano. La sapienza (gusto di Dio) e l’intelletto (la giusta comprensione del valore di ogni cosa) crescono; il consiglio (la capacità di percorrere le giuste vie di Dio) e la fortezza (capacità di essere roccia che non si sbriciola di fronte alle difficoltà della vita) aumentano; la scienza (capacità di conoscere la natura e il senso di ogni cosa), la pietà (l’essere purificato da ogni elemento negativo), il timore di Dio (il sentire Dio come il tesoro che dev’essere preferito ad ogni persona e ad ogni cosa) sovrabbondano. Nella preghiera veniamo compenetrati da questo mare di grazia e di amore. Prega e sarai sempre più te stesso! 

Giovedì 10 Gennaio
S. Milziade; S. Domiziano; S. Gregorio di Nissa

Dalla prima lettera di san Giovanni apostolo (1Gv 4, 19 – 5, 4)
Carissimi, noi amiamo Dio perché egli ci ha amati per primo. Se uno dice: «Io amo Dio» e odia suo fratello, è un bugiardo. Chi infatti non ama il proprio fratello che vede, non può amare Dio che non vede. E questo è il comandamento che abbiamo da lui: chi ama Dio, ami anche suo fratello.
Chiunque crede che Gesù è il Cristo, è stato generato da Dio; e chi ama colui che ha generato, ama anche chi da lui è stato generato. 
In questo conosciamo di amare i figli di Dio: quando amiamo Dio e osserviamo i suoi comandamenti. In questo infatti consiste l’amore di Dio, nell’osservare i suoi comandamenti; e i suoi comandamenti non sono gravosi. 
Chiunque è stato generato da Dio vince il mondo; e questa è la vittoria che ha vinto il mondo: la nostra fede. Parola di Dio.

Chiunque crede che Gesù è il Cristo è generato da Dio: la fede è un dono e l’oggetto della fede è Gesù, è il Cristo, Gesù figlio di Dio. Questa è la fede che vince il mondo. Tutto ciò che è nato da Dio vince il mondo! La comunità di Giovanni in quel momento viveva purtroppo uno scandalo molto grosso. Giovanni costatava che la Parola di Dio era rifiutata e in apparenza soccombeva e la parola della menzogna di Cerinto (capo degli eretici) era accettata, e, almeno in apparenza, era vittoriosa: che scandalo, che sofferenza! Allora Giovanni richiama e dice: «No, è la nostra fede che vince il mondo». Quando devi decidere come redimere, come agire, tu non puoi rifarti ai canoni di questo mondo, ma ti devi rifare alla fede di Cristo. La nostra salvezza non è nelle cose del mondo, negli appoggi, nei potenti di questa terra. No, è in Cristo Gesù. E Giovanni dice: «State sereni, questo modo di vedere con Cristo per Cristo e in Cristo è vincitore del mondo!». Infatti Cerinto è passato, la gnosi è passata e la Chiesa è rimasta; la Parola di Dio è rimasta: è la fede che vince il mondo! Solo la fede autentica ha un futuro, il futuro della storia. Se noi siamo preoccupati soltanto di mantenere in piedi una cristianità, non abbiamo una fede buona, ma nella cristianità dobbiamo mantenere i cristiani. Allora sì che quella fede ha un futuro; le opinioni degli uomini sono caduche. 

Salmo 71 (72)

Ti adoreranno, Signore, tutti i popoli della terra.

Oppure: 

Benedetto il Signore che regna nella pace.

O Dio, affida al re il tuo diritto,
al figlio di re la tua giustizia;
egli giudichi il tuo popolo secondo giustizia
e i tuoi poveri secondo il diritto.

Li riscatti dalla violenza e dal sopruso,
sia prezioso ai suoi occhi il loro sangue.
Si preghi sempre per lui,
sia benedetto ogni giorno. 

Il suo nome duri in eterno,
davanti al sole germogli il suo nome.
In lui siano benedette tutte le stirpi della terra
e tutte le genti lo dicano beato.
 
Alleluia, alleluia.
Il Signore mi ha mandato a portare ai poveri il lieto annuncio,
a proclamare ai prigionieri la liberazione.
Alleluia.
 
Dal Vangelo secondo Luca (Lc 4, 14-22a)
In quel tempo, Gesù ritornò in Galilea con la potenza dello Spirito e la sua fama si diffuse in tutta la regione. Insegnava nelle loro sinagoghe e gli rendevano lode.
Venne a Nàzaret, dove era cresciuto, e secondo il suo solito, di sabato, entrò nella sinagoga e si alzò a leggere. Gli fu dato il rotolo del profeta Isaìa; aprì il rotolo e trovò il passo dove era scritto: «Lo Spirito del Signore è sopra di me; per questo mi ha consacrato con l’unzione e mi ha mandato a portare ai poveri il lieto annuncio, a proclamare ai prigionieri la liberazione e ai ciechi la vista; a rimettere in libertà gli oppressi e proclamare l’anno di grazia del Signore».
Riavvolse il rotolo, lo riconsegnò all’inserviente e sedette. Nella sinagoga, gli occhi di tutti erano fissi su di lui. Allora cominciò a dire loro: «Oggi si è compiuta questa Scrittura che voi avete ascoltato». 
Tutti gli davano testimonianza ed erano meravigliati delle parole di grazia che uscivano dalla sua bocca. Parola del Signore.

Noi siamo figli di Dio nel Figlio di Dio e siamo mandati in lui a rendere manifesta la sua azione di salvezza e di liberazione; noi rendiamo contemporaneo Gesù alla storia. Non solo come individui ma anche come popolo cattolico, popolo di Dio, dobbiamo annunciare ai poveri un lieto messaggio, cioè la venuta di Gesù Cristo per realizzare una nuova umanità.
Nei poveri si scoprono e scoppiano tutte le contraddizioni umane. Accettando Cristo, i poveri diventano gli uomini nuovi che eliminano tutte le contraddizioni umane.
«Proclamare ai prigionieri la liberazione»: nella nuova umanità gradualmente, ma certamente non ci saranno più i prigionieri perché ci sarà la giustizia che eliminerà le cause dei reati.
«Ai ciechi la vista»: i ciechi simbolo di tutte le emarginazioni umane. Il popolo cattolico diventerà go-el, liberatore, redentore come popolo: «Non c’era nessun bisognoso tra di loro» (At 4,34).
Rimettere in libertà gli oppressi, gli schiavi, le schiave, i bimbi negli istituti, dare un tetto a chi vi è senza: al posto dell’assistenza, la condivisione che contiene in se stessa la giustizia.
Se Gesù è la nostra ragione di vivere, allora tutta la nostra vita è piena. La prova che viviamo in Cristo è il nostro farci prossimo ad ogni persona oppressa, è il nostro essere Go-el..  

Venerdì 11 Gennaio
S. Igino; S. Leucio; B. Bernardino S.

Dalla prima lettera di san Giovanni apostolo (1Gv 5, 5-13)
Carissimi, chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue. Ed è lo Spirito che dà testimonianza, perché lo Spirito è la verità. Poiché tre sono quelli che danno testimonianza: lo Spirito, l’acqua e il sangue, e questi tre sono concordi. 
Se accettiamo la testimonianza degli uomini, la testimonianza di Dio è superiore: e questa è la testimonianza di Dio, che egli ha dato riguardo al proprio Figlio. Chi crede nel Figlio di Dio, ha questa testimonianza in sé. Chi non crede a Dio, fa di lui un bugiardo, perché non crede alla testimonianza che Dio ha dato riguardo al proprio Figlio. E la testimonianza è questa: Dio ci ha donato la vita eterna e questa vita è nel suo Figlio. Chi ha il Figlio, ha la vita; chi non ha il Figlio di Dio, non ha la vita.
Questo vi ho scritto perché sappiate che possedete la vita eterna, voi che credete nel nome del Figlio di Dio. Parola di Dio.

Gli eretici di allora pensavano di conoscere Dio saltando il Gesù ‘terreno’. Giovanni invece dice che è solo nella sequela di Gesù che si può conoscere Dio. 
Giovanni, polemicamente, dice che Gesù non è venuto solo con l’acqua, cioè soltanto nel momento del Battesimo, ma egli è venuto anche col sangue, cioè Gesù, il Figlio di Dio, era presente anche sulla croce.  D’altra parte anche lo Spirito Santo ha reso testimonianza: scese come una colomba su Gesù. Allora le testimonianza è triplice: l’acqua, il sangue e lo Spirito, cioè l’uomo Cristo Gesù, in tutta la sua vita era  il vero Figlio di Dio. Se prendiamo sul serio un testimone umano, quanto più dovremmo prendere sul serio la testimonianza di Dio! Giovanni è molto polemico con gli eretici che negavano il vero Figlio di Dio; doveva rincuorare questi cristiani che erano un po’ scandalizzati da questa emorragia continua di fratelli, che andavano via ed entravano in questa visione che sosteneva che Cristo non era il Figlio di Dio! Cristo è Dio, in lui vediamo il Padre, lui è la nostra salvezza, non ci rimane altro che dire, come dice Paolo: «In Cristo, con Cristo e per Cristo»! Ci state a fare questo salto, questa scelta, questa decisione? L’avete già fatta? Se l’avete fatta, ripetetela, se non l’avete fatta, fatela adesso: «Gesù, io non ho altro bene all’infuori di te!». 

Salmo 147

Celebra il Signore, Gerusalemme.
Oppure:
Alleluia, alleluia, alleluia.

Celebra il Signore, Gerusalemme,
loda il tuo Dio, Sion,
perché ha rinforzato le sbarre delle tue porte,
in mezzo a te ha benedetto i tuoi figli. 
 
Egli mette pace nei tuoi confini
e ti sazia con fiore di frumento.
Manda sulla terra il suo messaggio:
la sua parola corre veloce.
 
Annuncia a Giacobbe la sua parola,
i suoi decreti e i suoi giudizi a Israele.
Così non ha fatto con nessun’altra nazione,
non ha fatto conoscere loro i suoi giudizi. 
 
Alleluia, alleluia.
Gesù annunciava il vangelo del Regno,
e guariva ogni sorta di infermità nel popolo.
Alleluia.
 
Dal Vangelo secondo Luca (Lc 5, 12-16)
Un giorno, mentre Gesù si trovava in una città, ecco, un uomo coperto di lebbra lo vide e gli si gettò dinanzi, pregandolo: «Signore, se vuoi, puoi purificarmi». 
Gesù tese la mano e lo toccò dicendo: «Lo voglio, sii purificato!». E immediatamente la lebbra scomparve da lui. Gli ordinò di non dirlo a nessuno: «Va’ invece a mostrarti al sacerdote e fa’ l’offerta per la tua purificazione, come Mosè ha prescritto, a testimonianza per loro». 
Di lui si parlava sempre di più, e folle numerose venivano per ascoltarlo e farsi guarire dalle loro malattie. Ma egli si ritirava in luoghi deserti a pregare. Parola del Signore.

C'è una cura che viene dal Cristo che è il vero medico delle anime. A tutti quelli che si sentono soli, oppressi, desolati, non capiti, abbandonati, io dico: c'è Uno, è il primo e l'ultimo, è il vivente, è Lui la tua guarigione, è vero! E' vero! Proprio così! La vita in Cristo è di per se stessa guarigione. 
Sono andato a trovare una donna anziana all'ospedale. Arrivo da lei che era stata tutta rotta in un incidente stradale, era stata tanto in coma, ritornata alla vita. La sua vicina di letto mi dice: «Padre, ma è della sua Parrocchia?». Ho risposto: «Si». «Lei non pensa mai a se stessa, si muove per noi, pensa a noi», e poi conclude con questa bellissima frase: «Padre, è meglio di una medicina!».  Vorrei che foste tutti così, meglio di una medicina! Possiamo guarire tutti, nella misura in cui ci facciamo guarire dal Signore.
Ognuno si lasci guarire dal Signore. Non lasciate la preghiera! Quando fate un quarto d'ora di adorazione dite: «Signore, vengo da Te, mi lascio guarire da Te, mentre Ti ricevo nella comunione, nell'Eucarestia, nella preghiera, mi lascio guarire da Te».

Sabato 12 Gennaio
S. Arcadio; S. Cesaria; S. Antonio M. Pucci
Dalla prima lettera di san Giovanni apostolo (1gv 5, 14-21)
Carissimi, questa è la fiducia che abbiamo nel Figlio di Dio: qualunque cosa gli chiediamo secondo la sua volontà, egli ci ascolta. E se sappiamo che ci ascolta in tutto quello che gli chiediamo, sappiamo di avere già da lui quanto abbiamo chiesto.
Se uno vede il proprio fratello commettere un peccato che non conduce alla morte, preghi, e Dio gli darà la vita: a coloro, cioè, il cui peccato non conduce alla morte. C’è infatti un peccato che conduce alla morte; non dico di pregare riguardo a questo peccato. Ogni iniquità è peccato, ma c’è il peccato che non conduce alla morte.
Sappiamo che chiunque è stato generato da Dio non pecca: chi è stato generato da Dio preserva se stesso e il Maligno non lo tocca. Noi sappiamo che siamo da Dio, mentre tutto il mondo sta in potere del Maligno. Sappiamo anche che il Figlio di Dio è venuto e ci ha dato l’intelligenza per conoscere il vero Dio. E noi siamo nel vero Dio, nel Figlio suo Gesù Cristo: egli è il vero Dio e la vita eterna.
Figlioli, guardatevi dai falsi dèi! Parola di Dio.

Qual è il peccato che conduce alla morte, per il quale Giovanni dice di non pregare? E’ negare che Gesù Cristo è il Figlio di Dio. Dice: «E' inutile che preghi, tanto quello ha scelto»!! E’ l’opzione contro Cristo. Il peccato che conduce alla morte è l’apostasia cosciente, consapevole, voluta e scelta pur sapendo che è errore. Si può perdonare anche quella, però si perdona se uno cambia, ma se uno non cambia non si può perdonare perché lo sceglie! Invece che cos’è il peccato che non conduce alla morte? Sono i peccati di debolezza, cioè le trasgressioni quotidiane; anche queste hanno bisogno di perdono, ma non conducono alla morte, basta che le confessi! 
Finalmente arriviamo alle tre certezze formidabili: chi è nato da Dio è sottratto al peccato perché Gesù lo custodisce, cioè finché lui continua a credere che Gesù è il Figlio di Dio e lo segue, si immerge in lui e vive la sua stessa vita. La seconda affermazione pone una netta separazione tra i veri credenti da una parte e il mondo e il maligno dall’altra. 
La terza certezza: il Figlio di Dio è sceso nella nostra storia dandoci la possibilità di conoscere il vero Dio: che bello! Noi siamo in comunione con il vero Dio, perché siamo in comunione con Cristo! Con Cristo che è Gesù, il vero Dio, la vita eterna. E’ venuto da Dio ed è Dio egli stesso, è venuto per darci la vita!

Salmo 149

Il Signore ama il suo popolo.

Oppure:
 
Alleluia, alleluia, alleluia.
 
Cantate al Signore un canto nuovo;
la sua lode nell’assemblea dei fedeli.
Gioisca Israele nel suo creatore,
esultino nel loro re i figli di Sion.  
 
Lodino il suo nome con danze,
con tamburelli e cetre gli cantino inni.
Il Signore ama il suo popolo,
incorona i poveri di vittoria.        
 
Esultino i fedeli nella gloria,
facciano festa sui loro giacigli.
Le lodi di Dio sulla loro bocca:
questo è un onore per tutti i suoi fedeli.     
 
Alleluia, alleluia.
Il popolo che abitava nelle tenebre
vide una grande luce,
per quelli che abitavano in regione e ombra di morte
una luce è sorta.
Alleluia.
 
Dal Vangelo secondo Giovanni (Gv 3, 22-30)
In quel tempo, Gesù andò con i suoi discepoli nella regione della Giudea, e là si tratteneva con loro e battezzava. 
Anche Giovanni battezzava a Ennòn, vicino a Salìm, perché là c’era molta acqua; e la gente andava a farsi battezzare. Giovanni, infatti, non era ancora stato gettato in prigione.
Nacque allora una discussione tra i discepoli di Giovanni e un Giudeo riguardo alla purificazione rituale. Andarono da Giovanni e gli dissero: «Rabbì, colui che era con te dall’altra parte del Giordano, e al quale hai dato testimonianza, ecco, sta battezzando e tutti accorrono a lui». 
Giovanni rispose: «Nessuno può prendersi qualcosa se non gli è stata data dal cielo. Voi stessi mi siete testimoni che io ho detto: “Non sono io il Cristo”, ma: “Sono stato mandato avanti a lui”. Lo sposo è colui al quale appartiene la sposa; ma l’amico dello sposo, che è presente e l’ascolta, esulta di gioia alla voce dello sposo. Ora questa mia gioia è piena. Lui deve crescere; io, invece, diminuire». Parola del Signore.

Giovanni è pieno di luce ed invita a gioire perché una moltitudine di gente va a ricevere da Gesù il vero battesimo che dà la partecipazione alla vita di Dio, infonde l’amore di Dio nel cuore dei battezzati (Rm 5,5), fa diventare creature nuove (2 Cor5,17). Giovanni fa la verità su tutti con forza e determinazione perché prima fa la verità su se stesso. 
«Chi possiede la sposa è lo sposo; ma l’amico dello sposo che è presente e l’ascolta, esulta di gioia alla voce dello sposo». Giovanni è l’amico dello sposo Gesù, e solo sentendo la sua voce è pieno di gioia. Tu sei libero dalla peste velenosa dell’invidia, della mormorazione, della calunnia? Gli amici dello sposo sono i tuoi fratelli e le tue sorelle, nella chiesa, nelle comunità, nelle parrocchie. Essi conoscono Gesù e lo fanno conoscere a tutti. Tanti muoiono d’invidia, altri gioiscono con loro. Tu fra chi sei? Se gioisci sei fra gli amici dello sposo; se ti lasci vincere dalla invidia, mormorando e calunniando, sei fra gli impestati d’invidia. Coraggio, non ti avvilire, la Madonna ti libera! 

DOMENICA 13 GENNAIO
S. Ilario; S. Remigio
Battesimo del Signore (f)

Dal libro del profeta Isaìa (Is 40, 1-5.9-11)
«Consolate, consolate il mio popolo – dice il vostro Dio.
Parlate al cuore di Gerusalemme e gridatele che la sua tribolazione è compiuta la sua colpa è scontata, perché ha ricevuto dalla mano del Signore il doppio per tutti i suoi peccati».
Una voce grida: «Nel deserto preparate la via al Signore, spianate nella steppa la strada per il nostro Dio. Ogni valle sia innalzata, ogni monte e ogni colle siano abbassati; il terreno accidentato si trasformi in piano e quello scosceso in vallata. Allora si rivelerà la gloria del Signore e tutti gli uomini insieme la vedranno, perché la bocca del Signore ha parlato».
Sali su un alto monte, tu che annunci liete notizie a Sion!
Alza la tua voce con forza, tu che annunci liete notizie a Gerusalemme. Alza la voce, non temere; annuncia alle città di Giuda: «Ecco il vostro Dio! Ecco, il Signore Dio viene con potenza, il suo braccio esercita il dominio. Ecco, egli ha con sé il premio e la sua ricompensa lo precede. Come un pastore egli fa pascolare il gregge e con il suo braccio lo raduna; porta gli agnellini sul petto e conduce dolcemente le pecore madri». Parola di Dio.

Ha inizio con queste parole il libro della consolazione. Il profeta è anonimo; chiamato il Deutero-Isaia ha profetizzato ai tempi della fine dell’esilio (538 A.C.). Quali sono i fatti che fanno scoppiare la consolazione? La schiavitù del popolo sta per terminare. Si propone un nuovo “esodo”. Dalla schiavitù di Babilonia alla libertà della terra promessa, che il popolo uscito dal pianto abiterà di nuovo. Il popolo d’Israele ha dovuto servire popoli stranieri e per di più da schiavi. Ha pagato così la sua colpa d’infedeltà due volte. Il ritorno degli schiavi in Palestina deve essere il segno di un ritorno a Dio; deve essere un ritorno di popolo. Tutto ciò che di male il popolo troverà deve essere rimosso: solo così incontrerà Dio. 

Salmo 103 (104)
 
Benedici il Signore, anima mia.

Sei tanto grande, Signore, mio Dio!
Sei rivestito di maestà e di splendore,
avvolto di luce come di un manto,
tu che distendi i cieli come una tenda.    
 
Costruisci sulle acque le tue alte dimore,
fai delle nubi il tuo carro,
cammini sulle ali del vento,
fai dei venti i tuoi messaggeri
e dei fulmini i tuoi ministri.       
 
Quante sono le tue opere, Signore!
Le hai fatte tutte con saggezza;
la terra è piena delle tue creature.
Ecco il mare spazioso e vasto:
là rettili e pesci senza numero,
animali piccoli e grandi.
 
Tutti da te aspettano
che tu dia loro cibo a tempo opportuno.
Tu lo provvedi, essi lo raccolgono;
apri la tua mano, si saziano di beni.
 
Nascondi il tuo volto: li assale il terrore;
togli loro il respiro: muoiono,
e ritornano nella loro polvere.
Mandi il tuo spirito, sono creati,
e rinnovi la faccia della terra. 
Dalla lettera di san Paolo apostolo a Tito (Tt 2, 11-14; 3, 4-7)
Figlio mio, è apparsa la grazia di Dio, che porta salvezza a tutti gli uomini e ci insegna a rinnegare l’empietà e i desideri mondani e a vivere in questo mondo con sobrietà, con giustizia e con pietà, nell’attesa della beata speranza e della manifestazione della gloria del nostro grande Dio e salvatore Gesù Cristo. 
Egli ha dato se stesso per noi, per riscattarci da ogni iniquità e formare per sé un popolo puro che gli appartenga, pieno di zelo per le opere buone.
Ma quando apparvero la bontà di Dio, salvatore nostro, e il suo amore per gli uomini, egli ci ha salvati, non per opere giuste da noi compiute, ma per la sua misericordia, con un’acqua che rigenera e rinnova nello Spirito Santo, che Dio ha effuso su di noi in abbondanza per mezzo di Gesù Cristo, salvatore nostro, affinché, giustificati per la sua grazia, diventassimo, nella speranza, eredi della vita eterna. Parola di Dio.

San Paolo dice: «Guarda che con la venuta del Salvatore si è manifestata la bontà di Dio». Ma come faccio a sentire la bontà di Dio? Come faccio a sperimentarla? Perché se la senti il cuore esulta, scatta la gioia perché non ti senti più solo, senti che hai un'origine, che hai un termine, che il tuo presente si inserisce in un infinito d'amore.
Potreste chiedere: «Come fare a sentire il Suo amore per gli uomini?». Questa è la grande scoperta, perché quando tu senti l'amore per tutti gli uomini in Dio, scatta la gioia perché scattano le conquiste. La gioia sta nelle conquiste continue e nell'esperienza di essere amati. 
La condivisione diventa la via eccellente per dimostrare la bontà, l’amore, la giustizia di Dio. E’ nella condivisione che tu insegui l’altro perché hai bisogno che lui ami, ma non per te, ma perché quando lui ama diventa felice. 

Alleluia, alleluia.
Viene colui che è più forte di me, disse Giovanni;
egli vi battezzerà in Spirito Santo e fuoco.
Alleluia.

Dal Vangelo secondo Luca (Lc 3, 15-16.21-22)
In quel tempo, poiché il popolo era in attesa e tutti, riguardo a Giovanni, si domandavano in cuor loro se non fosse lui il Cristo, Giovanni rispose a tutti dicendo: «Io vi battezzo con acqua; ma viene colui che è più forte di me, a cui non sono degno di slegare i lacci dei sandali. Egli vi battezzerà in Spirito Santo e fuoco». 
Ed ecco, mentre tutto il popolo veniva battezzato e Gesù, ricevuto anche lui il battesimo, stava in preghiera, il cielo si aprì e discese sopra di lui lo Spirito Santo in forma corporea, come una colomba, e venne una voce dal cielo: «Tu sei il Figlio mio, l’amato: in te ho posto il mio compiacimento». Parola del Signore.

Gesù, dopo avere ricevuto il battesimo di penitenza da Giovanni, s’immerse in preghiera. Il cielo si aprì e scese su di lui lo Spirito Santo in apparenza corporea come di colomba e vi fu una voce dal cielo: «Tu sei il mio Figlio prediletto, in te mi sono compiaciuto». In quel momento il Figlio Unigenito di Dio viene reso dal Padre stesso Messia, colui che guiderà il suo nuovo popolo come avevano preannunciato i profeti lungo i secoli. Lo Spirito Santo discese su Gesù per attuare la missione che il Padre gli aveva dato: salvare l’umanità perduta riportandola a Dio. Noi partecipiamo alla sua missione attraverso la vocazione specifica che lo Spirito Santo ci ha donato nel battesimo. Quale gioia grande: nella vocazione che ci ha donato, Signore, gustiamo la vita spesa per te, con te, in te, santificandoci e costruendo la Chiesa; viviamo per ciò che siamo chiamati a vivere! 

Lunedì 14 Gennaio
S. Malachia pr.; S. Felice di Nola; B. Odorico da P. 

Dalla lettera agli Ebrei (Eb 1, 1-6)
Dio, che molte volte e in diversi modi nei tempi antichi aveva parlato ai padri per mezzo dei profeti, ultimamente, in questi giorni, ha parlato a noi per mezzo del Figlio, che ha stabilito erede di tutte le cose e mediante il quale ha fatto anche il mondo. Egli è irradiazione della sua gloria e impronta della sua sostanza, e tutto sostiene con la sua parola potente. Dopo aver compiuto la purificazione dei peccati, sedette alla destra della maestà nell’alto dei cieli, divenuto tanto superiore agli angeli quanto più eccellente del loro è il nome che ha ereditato. Infatti, a quale degli angeli Dio ha mai detto: «Tu sei mio figlio, oggi ti ho generato»? e ancora: «Io sarò per lui padre ed egli sarà per me figlio»? Quando invece introduce il primogenito nel mondo, dice: «Lo adorino tutti gli angeli di Dio». Parola di Dio.

Il mistero di Gesù è svelato: egli è Dio che si rivela. Gesù è Dio, creatore come il Padre. Per questi motivi tutte le istituzioni ebraiche sono superate. Egli è Figlio unigenito del Padre, è irradiazione della sostanza e potenza di Dio, ed è della stessa natura del Padre. Gesù è superiore a tutti i profeti e agli angeli. Lo adorino dunque tutte le genti perché questo Figlio è Dio, Salvatore benedetto nei secoli! 

Salmo 96 (97)

Adoriamo il Signore insieme ai suoi angeli.

Il Signore regna: esulti la terra,
gioiscano le isole tutte.
Giustizia e diritto sostengono il suo trono.

Annunciano i cieli la sua giustizia,
e tutti i popoli vedono la sua gloria.
A lui si prostrino tutti gli dèi! 

Perché tu, Signore,
sei l’Altissimo su tutta la terra,
eccelso su tutti gli dèi. 

Alleluia, alleluia.
Il regno di Dio è vicino, dice il Signore:
convertitevi e credete nel Vangelo.
Alleluia.

Dal Vangelo secondo Marco (Mc 1, 14-20)
Dopo che Giovanni fu arrestato, Gesù andò nella Galilea, proclamando il vangelo di Dio, e diceva: «Il tempo è compiuto e il regno di Dio è vicino; convertitevi e credete nel Vangelo».
Passando lungo il mare di Galilea, vide Simone e Andrea, fratello di Simone, mentre gettavano le reti in mare; erano infatti pescatori. Gesù disse loro: «Venite dietro a me, vi farò diventare pescatori di uomini». E subito lasciarono le reti e lo seguirono. 
Andando un poco oltre, vide Giacomo, figlio di Zebedeo, e Giovanni suo fratello, mentre anch’essi nella barca riparavano le reti. Subito li chiamò. Ed essi lasciarono il loro padre Zebedeo nella barca con i garzoni e andarono dietro a lui. Parola del Signore.

Convertirsi è prendere sul serio Gesù che offre se stesso a noi come vita. Egli infatti è venuto perché gli uomini abbiano la vita, e l’abbiano abbondantemente. Egli si offre a noi come rivelatore del Padre: «Chi vede me, vede il Padre perché io e il Padre siamo uno solo» (Gv 12,45). Egli si offre a noi come riconciliazione universale.  Egli dà a noi la possibilità non solo di chiamarci, ma di essere veri figli di Dio, capaci come tali di togliere il peso di dolore e di morte sotto cui geme l’universo. Egli si offre a noi come verità e sapienza per cui noi finalmente possiamo ragionare non più alla moda degli uomini ma secondo Dio. Egli si offre a noi come sorgente della gioia. Infatti ci dice: «Vi ho detto tutte queste cose perché la mia gioia sia in voi e la vostra gioia sia piena»( Gv 15,11).
Al convertirsi segue il credere. Infatti credere vuol dire darsi, e ci si dona a colui al quale si è visto che vale la pena donarsi. Credere significa sperimentare. La conversione è una folgorazione. Se in questo istante il Cristo Gesù ti appare per quello che è e tu gli dici “sì” andrai di luce in luce, di amore in amore, di speranza in speranza.

Martedì 15 Gennaio
S. Secondina; S. Romedio; S. Mauro 
99a Giornata mondiale delle migrazioni

Dalla lettera agli Ebrei (Eb 2, 5-12)
Fratelli, non certo a degli angeli Dio ha sottomesso il mondo futuro, del quale parliamo. Anzi, in un passo della Scrittura qualcuno ha dichiarato: «Che cos’è l’uomo perché di lui ti ricordi o il figlio dell’uomo perché te ne curi? Di poco l’hai fatto inferiore agli angeli, di gloria e di onore l’hai coronato e hai messo ogni cosa sotto i suoi piedi». Avendo sottomesso a lui tutte le cose, nulla ha lasciato che non gli fosse sottomesso. Al momento presente però non vediamo ancora che ogni cosa sia a lui sottomessa. Tuttavia quel Gesù, che fu fatto di poco inferiore agli angeli, lo vediamo coronato di gloria e di onore a causa della morte che ha sofferto, perché per la grazia di Dio egli provasse la morte a vantaggio di tutti. Conveniva infatti che Dio – per il quale e mediante il quale esistono tutte le cose, lui che conduce molti figli alla gloria – rendesse perfetto per mezzo delle sofferenze il capo che guida alla salvezza. Infatti, colui che santifica e coloro che sono santificati provengono tutti da una stessa origine; per questo non si vergogna di chiamarli fratelli, dicendo: «Annuncerò il tuo nome ai miei fratelli, in mezzo all’assemblea canterò le tue lodi». Parola di Dio.
 
Perché era necessario che Gesù soffrisse? Perché Egli ha scelto di amare. Per dare la vita a chi è tenuto nella morte è necessario passare attraverso la morte dolorosa. La misura dell’amore è data dalla capacità di soffrire per chi si ama. Se la sofferenza fa scomparire l’amore, quell’amore è debole o non c’è. Occorre lasciarsi amare da Gesù che dà la vita per chi ama. 

Salmo 8 
 
Hai posto il tuo Figlio sopra ogni cosa.
 
O Signore, Signore nostro,
quanto è mirabile il tuo nome su tutta la terra!
Che cosa è mai l’uomo perché di lui ti ricordi,
il figlio dell’uomo, perché te ne curi?
 
Davvero l’hai fatto poco meno di un dio,
di gloria e di onore lo hai coronato.
Gli hai dato potere sulle opere delle tue mani,
tutto hai posto sotto i suoi piedi.
 
Tutte le greggi e gli armenti
e anche le bestie della campagna,
gli uccelli del cielo e i pesci del mare,
ogni essere che percorre le vie dei mari.     
 
Alleluia, alleluia.
Accogliete la parola di Dio
non come parola di uomini,
ma, qual è veramente, come parola di Dio.
Alleluia.
 
Dal Vangelo secondo Marco (Mc 1, 21b-28)
In quel tempo, Gesù, entrato di sabato nella sinagoga, [a Cafarnao,] insegnava. Ed erano stupìti del suo insegnamento: egli infatti insegnava loro come uno che ha autorità, e non come gli scribi. Ed ecco, nella loro sinagoga vi era un uomo posseduto da uno spirito impuro e cominciò a gridare, dicendo: «Che vuoi da noi, Gesù Nazareno? Sei venuto a rovinarci? Io so chi tu sei: il santo di Dio!». E Gesù gli ordinò severamente: «Taci! Esci da lui!». E lo spirito impuro, straziandolo e gridando forte, uscì da lui. 
Tutti furono presi da timore, tanto che si chiedevano a vicenda: «Che è mai questo? Un insegnamento nuovo, dato con autorità. Comanda persino agli spiriti impuri e gli obbediscono!». La sua fama si diffuse subito dovunque, in tutta la regione della Galilea. Parola del Signore.

Gesù insegnava tutto quanto il Padre gli aveva detto di rivelare agli uomini.  Nella prima metà del vangelo di Marco, Gesù parla solo del mistero del Regno di Dio. Ne parla con parabole, in modo che ogni ascoltatore colga quel contenuto che gli è possibile cogliere nel momento che ascolta. Nella seconda parte, Gesù rivela il cuore di Dio sulla passione e risurrezione, sul matrimonio indissolubile, sulla sua personalità, sulla via del Signore, sul rapporto con gli scribi e i farisei. Gesù insegnava con autorità. La parola ebraica che viene tradotta con autorità, significa che Gesù insegnava con forza vincolante: richiedeva la conversione. L'insegnamento degli scribi non aveva questo potere vincolante. Non è dunque uno scriba, non è il fariseo, non è il rabbino che è un ripetitore di una parola, Gesù è veramente profeta, potente in opere e in parole. Non è un ripetitore, ma è uno che è la parola stessa e poi l'insegna. 
L’unica realtà che ci porta a Dio è la Sua Parola. Siamo docili alla Parola di Dio? 

Mercoledì 16 Gennaio
S. Marcellino I; S. Tiziano; B. Giuseppe Tomini

Dalla lettera agli Ebrei (Eb 2, 14-18)
Fratelli, poiché i figli hanno in comune il sangue e la carne, anche Cristo allo stesso modo ne è divenuto partecipe, per ridurre all’impotenza mediante la morte colui che della morte ha il potere, cioè il diavolo, e liberare così quelli che, per timore della morte, erano soggetti a schiavitù per tutta la vita. 
Egli infatti non si prende cura degli angeli, ma della stirpe di Abramo si prende cura. Perciò doveva rendersi in tutto simile ai fratelli, per diventare un sommo sacerdote misericordioso e degno di fede nelle cose che riguardano Dio, allo scopo di espiare i peccati del popolo. Infatti, proprio per essere stato messo alla prova e aver sofferto personalmente, egli è in grado di venire in aiuto a quelli che subiscono la prova. Parola di Dio.

Nel nuovo testamento il diavolo è la personificazione del male. Da angelo intelligentissimo ha voluto sperimentare il brivido spaventoso dell'anti-dio, il nemico ostinato, del tutto e per sempre, di Dio. Dio è relazione d'amore, il diavolo è solo; Dio è verità, il diavolo (avversario) è falsità; Dio è sapienza, il diavolo è stoltezza, stupidità; Dio è purezza, il diavolo è porcheria. Il diavolo è anche satana (tentatore) perché per odio contro Dio tenta l'uomo al male. Dio è tutto bene, satana vuole far diventare l'essere umano tutto male. L’uomo è stato creato a immagine e somiglianza di Dio perciò questa è la sua identità. Per mezzo di Cristo la persona umana è stata resa partecipe della vita divina, per questo non solo si chiama ma è realmente figlio di Dio. La vita è vivere in concreto da figli di Dio. Lo spegnimento di questa vita divina in noi è la nostra morte: quando l’uomo vive senza la vita divina in sé è un cadavere ambulante, è un morto che cammina, è un prodotto di satana.  Ma Cristo, la via, la verità e la vita, ha vinto le tentazioni di satana. E noi che seguiamo Cristo con tutto il cuore vinciamo e incateniamo satana, passiamo dalla morte alla vita poiché amiamo i fratelli.

Salmo 104 (105)

Il Signore si è sempre ricordato della sua alleanza.
 
Rendete grazie al Signore e invocate il suo nome,
proclamate fra i popoli le sue opere.
A lui cantate, a lui inneggiate,
meditate tutte le sue meraviglie.   
 
Gloriatevi del suo santo nome:
gioisca il cuore di chi cerca il Signore.
Cercate il Signore e la sua potenza,
ricercate sempre il suo volto. 
 
Voi, stirpe di Abramo, suo servo,
figli di Giacobbe, suo eletto.
È lui il Signore, nostro Dio:
su tutta la terra i suoi giudizi.
 
Si è sempre ricordato della sua alleanza,
parola data per mille generazioni,
dell’alleanza stabilita con Abramo
e del suo giuramento a Isacco.
 
Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia. 

Dal Vangelo secondo Marco (Mc 1, 29-39)
In quel tempo, Gesù, uscito dalla sinagoga, subito andò nella casa di Simone e Andrea, in compagnia di Giacomo e Giovanni. La suocera di Simone era a letto con la febbre e subito gli parlarono di lei. Egli si avvicinò e la fece alzare prendendola per mano; la febbre la lasciò ed ella li serviva. Venuta la sera, dopo il tramonto del sole, gli portavano tutti i malati e gli indemoniati. Tutta la città era riunita davanti alla porta. Guarì molti che erano affetti da varie malattie e scacciò molti demòni; ma non permetteva ai demòni di parlare, perché lo conoscevano. Al mattino presto si alzò quando ancora era buio e, uscito, si ritirò in un luogo deserto, e là pregava. Ma Simone e quelli che erano con lui, si misero sulle sue tracce. Lo trovarono e gli dissero: «Tutti ti cercano!». Egli disse loro: «Andiamocene altrove, nei villaggi vicini, perché io predichi anche là; per questo infatti sono venuto!». E andò per tutta la Galilea, predicando nelle loro sinagoghe e scacciando i demòni. Parola del Signore.

Il Signore ci guarisce, ci salva perché ci viene a dire che stiamo a cuore al Signore, tutti. E questa è la notizia più grande! La bella notizia che Gesù è venuto a portare è solo questa: che Dio è Padre, che noi stiamo a cuore a lui, che ci vuol bene. Capite la portata di questa Parola: «Ti voglio bene!»?
Quando tu capisci profondamente questo, di cosa hai paura? Tutto è relativo: malattia, salute, benessere, la vita, la morte, tutto è relativo, tutte queste cose non ci fanno più paura. Esse ci ubriacano nella misura in cui non ci sta a cuore il Signore. Ma quando hai capito che Dio ti ama, di cosa hai paura? Le paure scompaiono tutte perché l'amore scaccia il timore. In fondo è la povertà della presenza di Dio in noi la sorgente di ogni tormento. 

Giovedì 17 Gennaio
S. Antonio abate (m); S. Roselina; S. Giuliano
24a Giornata per l'approfondimento e lo sviluppo del dialogo tra cattolici ed ebrei

Dalla lettera agli Ebrei (Eb 3, 7-14)
Fratelli, come dice lo Spirito Santo: «Oggi, se udite la sua voce, non indurite i vostri cuori come nel giorno della ribellione, il giorno della tentazione nel deserto, dove mi tentarono i vostri padri mettendomi alla prova, pur avendo visto per quarant’anni le mie opere. Perciò mi disgustai di quella generazione ne dissi: hanno sempre il cuore sviato. Non hanno conosciuto le mie vie. Così ho giurato nella mia ira: non entreranno nel mio riposo». Badate, fratelli, che non si trovi in nessuno di voi un cuore perverso e senza fede che si allontani dal Dio vivente. Esortatevi piuttosto a vicenda ogni giorno, finché dura questo oggi, perché nessuno di voi si ostini, sedotto dal peccato. Siamo infatti diventati partecipi di Cristo, a condizione di mantenere salda sino alla fine la fiducia che abbiamo avuto fin dall’inizio. Parola di Dio.

Dice la Parola di Dio: «Se oggi sentite la voce del Signore non indurite il vostro cuore», 
Convertirci vuol dire: se uno, per esempio, non ha fiducia nel Signore, riporre in lui la fiducia.  Ognuno di noi ha quel punto particolare in cui sente che deve convertirsi e superato il quale si aprono a lui cammini e comprensioni nuove.
Qual è lo scopo dell'esistenza umana? Credo che siamo tutti concordi: non è certamente fare di noi stessi il nostro dio, non è il nostro orgoglio, la nostra affermazione, il nostro piacere del momento! Scopo della nostra vita può essere soltanto Colui che ci ha chiamati ad esistere.
Ecco allora, senza traumi, senza paure, anche se talora il turbamento c'è nel nostro animo, dobbiamo guardare a quella meta lì che è il Signore. Ogni giorno al Signore dà il “si”. Vi scongiuro, in nome di Dio nostro Padre del Signore Gesù, non uccidete mai la vostra vocazione con ciò che non ha senso, col peccato, mai! Siamo chiamati al nostro vero modo di essere che è quello di essere in comunione con Dio per andare di luce in luce. Quel Dio che ci ha chiamati e ci porta avanti è anche quel Dio che ci illumina e ci fa sentire, per sua grazia e dono, quanto è grande la comunione con lui! 

Salmo 94 (95)

Ascoltate oggi la voce del Signore: non indurite il vostro cuore.

Entrate: prostràti, adoriamo,
in ginocchio davanti al Signore che ci ha fatti.
È lui il nostro Dio
e noi il popolo del suo pascolo,
il gregge che egli conduce.
 
Se ascoltaste oggi la sua voce!
«Non indurite il cuore come a Merìba,
come nel giorno di Massa nel deserto,
dove mi tentarono i vostri padri:
mi misero alla prova
pur avendo visto le mie opere.
 
Per quarant’anni mi disgustò quella generazione
e dissi: “Sono un popolo dal cuore traviato,
non conoscono le mie vie”.
Perciò ho giurato nella mia ira:
non entreranno nel luogo del mio riposo».  
 
Alleluia, alleluia.
Gesù annunciava il vangelo del Regno
e guariva ogni sorta di malattie e infermità nel popolo.
Alleluia.

Dal Vangelo secondo Marco (Mc 1, 40-45)
In quel tempo, venne da Gesù un lebbroso, che lo supplicava in ginocchio e gli diceva: «Se vuoi, puoi purificarmi!». Ne ebbe compassione, tese la mano, lo toccò e gli disse: «Lo voglio, sii purificato!». E subito, la lebbra scomparve da lui ed egli fu purificato. E, ammonendolo severamente, lo cacciò via subito e gli disse: «Guarda di non dire niente a nessuno; va’, invece, a mostrarti al sacerdote e offri per la tua purificazione quello che Mosè ha prescritto, come testimonianza per loro». 
Ma quello si allontanò e si mise a proclamare e a divulgare il fatto, tanto che Gesù non poteva più entrare pubblicamente in una città, ma rimaneva fuori, in luoghi deserti; e venivano a lui da ogni parte.
Parola del Signore.

Il lebbroso si avvicina a Gesù, cosa che non avrebbe potuto fare, ma Gesù ha un comportamento che faceva sentire al lebbroso a suo agio. Il lebbroso si butta in ginocchio. Gesù stende la mano e lo tocca (non poteva farlo perché si sarebbe reso immondo nella forma più orribile dell'immondo) e lo guarisce. Poi Gesù vuole che sia reinserito nella comunità. E' l'atto più importante questo. Siccome l'inserimento nella comunità dipende dal sacerdote garante della salute, allora Gesù dice: «Vai dal sacerdote, fatti vedere che sei guarito, rientra dentro la società». E' il reinserimento completo della persona che era stata emarginata. Gesù veramente compie una rivoluzione che intacca l'intimo dell'essere dell'uomo perché invita a sporcarsi le mani, ad entrare dentro la realtà dell’altro che soffre. Anche a noi dice di fare poche storie, pochi discorsi e di sporcarci le mani, di comprometterci. Là dove siete, nel posto di lavoro dove siete, siate un cuore immenso che sente la compassione, che stende la mano, che tocca, che guarisce, che si fa carico!

Venerdì 18 Gennaio
S. Prisca; S. Magherita di Ungheria
Inizia la settimana di preghiera per l'unità dei cristiani

Dalla lettera agli Ebrei (Eb 4, 1-5.11)
Fratelli, dovremmo avere il timore che, mentre rimane ancora in vigore la promessa di entrare nel suo riposo, qualcuno di voi ne sia giudicato escluso. Poiché anche noi, come quelli, abbiamo ricevuto il Vangelo: ma a loro la parola udita non giovò affatto, perché non sono rimasti uniti a quelli che avevano ascoltato con fede. Infatti noi, che abbiamo creduto, entriamo in quel riposo, come egli ha detto: «Così ho giurato nella mia ira: non entreranno nel mio riposo!». Questo, benché le sue opere fossero compiute fin dalla fondazione del mondo. Si dice infatti in un passo della Scrittura a proposito del settimo giorno: «E nel settimo giorno Dio si riposò da tutte le sue opere». E ancora in questo passo: «Non entreranno nel mio riposo!». Affrettiamoci dunque a entrare in quel riposo, perché nessuno cada nello stesso tipo di disobbedienza. Parola di Dio.

Il cibo di Gesù è fare la volontà del Padre e anche noi compiendo la sua volontà entriamo nel riposo di Dio. Il riposo di Dio è la contemplazione delle sue meraviglie nella creazione; è la contemplazione di Dio che si rivela agli uomini attraverso Gesù; è la relazione che si è costituita tra l’uomo e Dio attraverso Gesù. Riposo di Dio è l’atteggiamento di Maria che ascolta e conserva nel suo cuore le parole di Dio, la medita ed entra nel suo modo di vedere, sentire, agire. Riposo di Dio è fare dell’unione con lui un modo di essere. Riposo di Dio è l’anticipazione nel presente del nostro esistere futuro in Dio dopo la morte, ed è la conseguenza dell’accoglimento della Sua parola rivolta oggi a noi. «Oggi se ascoltate la voce di Dio, non indurite i vostri cuori» (Sal 95,7-8). 

Salmo 77 (78) 

Proclameremo le tue opere, Signore. 

Ciò che abbiamo udito e conosciuto
e i nostri padri ci hanno raccontato
non lo terremo nascosto ai nostri figli,
raccontando alla generazione futura
le azioni gloriose e potenti del Signore.
 
Essi poi si alzeranno a raccontarlo ai loro figli, 
perché ripongano in Dio la loro fiducia
e non dimentichino le opere di Dio,
ma custodiscano i suoi comandi.
 
Non siano come i loro padri,
generazione ribelle e ostinata,
generazione dal cuore incostante
e dallo spirito infedele a Dio.
 
Alleluia, alleluia.
Un grande profeta è sorto tra noi, 
e Dio ha visitato il suo popolo.
Alleluia.
 
Dal Vangelo secondo Marco (Mc 2, 1-12)
Gesù entrò di nuovo a Cafàrnao, dopo alcuni giorni. Si seppe che era in casa e si radunarono tante persone che non vi era più posto neanche davanti alla porta; ed egli annunciava loro la Parola.
Si recarono da lui portando un paralitico, sorretto da quattro persone. Non potendo però portarglielo innanzi, a causa della folla, scoperchiarono il tetto nel punto dove egli si trovava e, fatta un’apertura, calarono la barella su cui era adagiato il paralitico. Gesù, vedendo la loro fede, disse al paralitico: «Figlio, ti sono perdonati i peccati». 
Erano seduti là alcuni scribi e pensavano in cuor loro: «Perché costui parla così? Bestemmia! Chi può perdonare i peccati, se non Dio solo?». E subito Gesù, conoscendo nel suo spirito che così pensavano tra sé, disse loro: «Perché pensate queste cose nel vostro cuore? Che cosa è più facile: dire al paralitico “Ti sono perdonati i peccati”, oppure dire “Àlzati, prendi la tua barella e cammina”? Ora, perché sappiate che il Figlio dell’uomo ha il potere di perdonare i peccati sulla terra, dico a te – disse al paralitico –: àlzati, prendi la tua barella e va’ a casa tua». Quello si alzò e subito prese la sua barella, sotto gli occhi di tutti se ne andò, e tutti si meravigliarono e lodavano Dio, dicendo: «Non abbiamo mai visto nulla di simile!». Parola del Signore.

«Veduta la loro fede»! Queste parole costituiscono una rivelazione che ci lascia muti per lo stupore che suscita in noi. Vedendo la fede di un fratello, di una sorella in Cristo, Dio può guarire un altro fratello che non ha fede o ne ha poca.  Vedendo Maria ai piedi della croce, immersa nel suo amore trafitto, coloro che passavano davanti a lei e al crocifisso Gesù, si battevano il petto, riconoscevano Gesù e si convertivano a lui. Vedendo la fede, anche se piccola, di coloro che mettono la loro vita con la vita dei nostri “angeli crocifissi”, molti senza fede o con fede tiepida, si scuotono e cominciano a vedere Dio amandolo. Stando in ginocchio davanti al tabernacolo, davanti a Gesù, per i fratelli che sono nel peccato, il loro cuore si schioda e il demonio fugge. Il cuore aperto totalmente a Dio schioda i cuori  chiusi in se stessi per le perversioni sessuali, per le perversioni sociali, per un orgoglio cieco che non vuole vedere. Se poi alla preghiera si unisce il digiuno anche i demoni irriducibili se ne vanno. 
Tu appartieni ai cieli nuovi, alla nuova terra, dove regna la giustizia di Dio!

Sabato 19 Gennaio
S. Germanico; Ss. Mario e f.; S. Bassiano

Dalla lettera agli Ebrei (Eb 4, 12-16)
Fratelli, la parola di Dio è viva, efficace e più tagliente di ogni spada a doppio taglio; essa penetra fino al punto di divisione dell’anima e dello spirito, fino alle giunture e alle midolla, e discerne i sentimenti e i pensieri del cuore. Non vi è creatura che possa nascondersi davanti a Dio, ma tutto è nudo e scoperto agli occhi di colui al quale noi dobbiamo rendere conto.
Dunque, poiché abbiamo un sommo sacerdote grande, che è passato attraverso i cieli, Gesù il Figlio di Dio, manteniamo ferma la professione della fede. Infatti non abbiamo un sommo sacerdote che non sappia prendere parte alle nostre debolezze: egli stesso è stato messo alla prova in ogni cosa come noi, escluso il peccato. 
Accostiamoci dunque con piena fiducia al trono della grazia per ricevere misericordia e trovare grazia, così da essere aiutati al momento opportuno. Parola di Dio.

La Parola Dio entra dentro come una spada a due tagli che non ti lascia impunito ma ti costringe a fare la verità e a convertirti sul serio smettendo di recitare: Dio voglia darci la saggezza. Se non meditiamo la Parola di Dio siamo tutti in peccato!
Non possiamo andare a prendere le idee che ci guidano dal Corriere della sera o da Repubblica, e poi credere di essere a posto perché abbiamo meditato sui giornali! Abbiamo bisogno di meditare la Parola di Dio e di farla entrare dentro di noi. E' la Parola del Signore che ci purifica. 
Salmo 18 (19)
 
Le tue parole, Signore, sono spirito e vita.
 
La legge del Signore è perfetta,
rinfranca l’anima;
la testimonianza del Signore è stabile,
rende saggio il semplice.
 
I precetti del Signore sono retti,
fanno gioire il cuore;
il comando del Signore è limpido,
illumina gli occhi.
 
Il timore del Signore è puro, 
rimane per sempre;
i giudizi del Signore sono fedeli,
sono tutti giusti.
 
Ti siano gradite le parole della mia bocca;
davanti a te i pensieri del mio cuore,
Signore, mia roccia e mio redentore.

Alleluia, alleluia.
Il Signore mi ha mandato a portare ai poveri il lieto annuncio,
a proclamare ai prigionieri la liberazione.
Alleluia.

Dal Vangelo secondo Marco (Mc 2, 13-17)
In quel tempo, Gesù uscì di nuovo lungo il mare; tutta la folla veniva a lui ed egli insegnava loro. Passando, vide Levi, il figlio di Alfeo, seduto al banco delle imposte, e gli disse: «Seguimi». Ed egli si alzò e lo seguì.
Mentre stava a tavola in casa di lui, anche molti pubblicani e peccatori erano a tavola con Gesù e i suoi discepoli; erano molti infatti quelli che lo seguivano. Allora gli scribi dei farisei, vedendolo mangiare con i peccatori e i pubblicani, dicevano ai suoi discepoli: «Perché mangia e beve insieme ai pubblicani e ai peccatori?». 
Udito questo, Gesù disse loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori». Parola del Signore.

Come è risuonata quella parola «Seguimi» nel cuore di Levi? La parola è stata preceduta e seguita da una sguardo amorevole di Gesù verso di lui, e la parola stessa è risuonata avvincente. Quella parola gli ha dischiuso i cieli, ha prospettato a Levi qualcosa di nuovo, di diverso dai soldi che riscuoteva con le tasse, gli si sono aperti spazi nuovi, orizzonti sconfinati. Si sono liberate in lui potenzialità tenute fino ad allora soffocate: la vita piena è affiorata in lui. 
Per lui non avevano più importanza le cose da fare, ma ciò che andava a vivere nelle cose che faceva, infatti la salvezza non è qualcosa, ma Qualcuno. Questo Qualcuno l'hai incontrato e ti chiede: «Seguimi». Fa questo e vivrai! 

DOMENICA 20 GENNAIO
S. Fabiano; S. Sebastiano
II Domenica del Tempo Ordinario

Dal libro del profeta Isaìa (Is 62, 1-5)
Per amore di Sion non tacerò, per amore di Gerusalemme non mi concederò riposo, finché non sorga come aurora la sua giustizia e la sua salvezza non risplenda come lampada.
Allora le genti vedranno la tua giustizia, tutti i re la tua gloria; sarai chiamata con un nome nuovo, che la bocca del Signore indicherà.
Sarai una magnifica corona nella mano del Signore, un diadema regale nella palma del tuo Dio. Nessuno ti chiamerà più Abbandonata, né la tua terra sarà più detta Devastata, ma sarai chiamata Mia Gioia e la tua terra Sposata, perché il Signore troverà in te la sua delizia e la tua terra avrà uno sposo. Sì, come un giovane sposa una vergine, così ti sposeranno i tuoi figli; come gioisce lo sposo per la sposa, così il tuo Dio gioirà per te.
Parola di Dio.

Dio rompe il silenzio e getta fasci di luce e di speranza, sul futuro di Gerusalemme. La sua giustizia  splende e la sua salvezza è come potente luce che illumina  le genti. Tutti i popoli della terra vedranno splendere la sua santità, la giustizia che proviene da Dio, il solo santo, il solo giusto, il quale l’ha eletta ed il suo nome nuovo è Chiesa, aggregazione dei credenti in Cristo.
Si usava allora fra i popoli pagani onorare un idolo con una corona raffigurante le mura della città. Dio tiene una simile corona nelle sue  mani, raffigurante le mura di Gerusalemme. E’ Cristo il nuovo Capo del popolo di Dio, colui che tiene in mano le mura della nuova Gerusalemme, la Chiesa santa Cattolica, mura estese fino ai confini della terra. Dio si paragona allo sposo; Israele è la sposa  abbandonata da Dio perché peccaminosa e adultera. La nuova Gerusalemme non sarà mai più abbandonata da Dio ma sarà chiamata «mio compiacimento» perché sarà sempre fedele allo sposo, al Figlio di Dio diventato uomo e presente sempre alla sua Chiesa. 

Salmo 95 (96)

Annunciate a tutti i popoli le meraviglie del Signore.

Cantate al Signore un canto nuovo,
cantate al Signore, uomini di tutta la terra.
Cantate al Signore, benedite il suo nome.
 
Annunciate di giorno in giorno la sua salvezza.
In mezzo alle genti narrate la sua gloria,
a tutti i popoli dite le sue meraviglie.   
 
Date al Signore, o famiglie dei popoli,
date al Signore gloria e potenza,
date al Signore la gloria del suo nome.   
 
Prostratevi al Signore nel suo atrio santo.
Tremi davanti a lui tutta la terra.
Dite tra le genti: «Il Signore regna!».
Egli giudica i popoli con rettitudine.   
 
Dalla prima lettera di san Paolo apostolo ai Corìnzi (1Cor 12, 4-11)
Fratelli, vi sono diversi carismi, ma uno solo è lo Spirito; vi sono diversi ministeri, ma uno solo è il Signore; vi sono diverse attività, ma uno solo è Dio, che opera tutto in tutti. 
A ciascuno è data una manifestazione particolare dello Spirito per il bene comune: a uno infatti, per mezzo dello Spirito, viene dato il linguaggio di sapienza; a un altro invece, dallo stesso Spirito, il linguaggio di conoscenza; a uno, nello stesso Spirito, la fede; a un altro, nell’unico Spirito, il dono delle guarigioni; a uno il potere dei miracoli; a un altro il dono della profezia; a un altro il dono di discernere gli spiriti; a un altro la varietà delle lingue; a un altro l’interpretazione delle lingue. Ma tutte queste cose le opera l’unico e medesimo Spirito, distribuendole a ciascuno come vuole. Parola di Dio.

Lo Spirito Santo è lo Spirito di Gesù e del Padre, tre persone uguali e distinte che formano un unico Dio; uguali come natura, essenza, divinità, ma distinte l’una dall’altra. Mi si permetta un piccolo paragone: il trifoglio ha un gambo solo e tre foglie uguali; una foglia non è l’altra e il  gambo è uno solo; è una sola pianticella con tre foglie distinte ma uguali. Lo Spirito Santo è amore ed  effonde  questo unico amore nei nostri cuori e nel battesimo ci rende conformi all’immagine del Figlio di Dio. Ognuno è chiamato (vocazione = chiamata) a vivere in maniera speciale  un aspetto del Cristo; vivendo quell’aspetto vive tutto il Cristo. La vocazione quindi è una chiamata, un carisma “speciale”.  Coloro che hanno il medesimo dono sono chiamati a viverlo assieme; in tal modo nascono le differenti comunità carismatiche. Queste comunità riconosciute dalla Chiesa rendono contemporaneo Cristo alla storia. Vivi, gioisci e attua la costruzione del Regno di Dio mediante tua vocazione.

Alleluia, alleluia.
Dio ci ha chiamati mediante il Vangelo, 
per entrare in possesso della gloria 
del Signore nostro Gesù Cristo.
Alleluia.
 
Dal Vangelo secondo Giovanni (Gv 2, 1-11)
In quel tempo, vi fu una festa di nozze a Cana di Galilea e c’era la madre di Gesù. Fu invitato alle nozze anche Gesù con i suoi discepoli. 
Venuto a mancare il vino, la madre di Gesù gli disse: «Non hanno vino». E Gesù le rispose: «Donna, che vuoi da me? Non è ancora giunta la mia ora». Sua madre disse ai servitori: «Qualsiasi cosa vi dica, fatela».
Vi erano là sei anfore di pietra per la purificazione rituale dei Giudei, contenenti ciascuna da ottanta a centoventi litri. E Gesù disse loro: «Riempite d’acqua le anfore»; e le riempirono fino all’orlo. Disse loro di nuovo: «Ora prendetene e portatene a colui che dirige il banchetto». Ed essi gliene portarono. 
Come ebbe assaggiato l’acqua diventata vino, colui che dirigeva il banchetto – il quale non sapeva da dove venisse, ma lo sapevano i servitori che avevano preso l’acqua – chiamò lo sposo e gli disse: «Tutti mettono in tavola il vino buono all’inizio e, quando si è già bevuto molto, quello meno buono. Tu invece hai tenuto da parte il vino buono finora».
Questo, a Cana di Galilea, fu l’inizio dei segni compiuti da Gesù; egli manifestò la sua gloria e i suoi discepoli credettero in lui. 
Parola del Signore.

La Madonna  si accorge che non hanno più vino e sarebbe stata una umiliazione grande per gli sposi. Solo lei se ne era accorta perché la mamma è più attenta agli altri che a sé e la Madonna è veramente mamma. Uno poteva pensare che erano stati sbadati e avrebbero pagato le conseguenze della loro superficialità. La Madonna non c'entrava con l'organizzazione ma di sua iniziativa, non comandata da una legge o da un dovere di parentela o di altro, vuole risparmiare questa umiliazione e quindi prova tenerezza e misericordia, cioè compassione. Avendo attenzione più all'altro che a sé, si muove secondo  misericordia, si commuove nel suo seno materno di madre ed ecco che previene. Lei sa che Gesù è figlio del Dio Vivente, che ha un suo programma ed un suo progetto, però lei  spinta dalla misericordia si rivolge comunque a Gesù. Si capiscono madre e figlio e dice: «Non hanno vino». Il progetto del Signore era diverso, non era ancora arrivata l'ora della sua manifestazione, e Gesù risponde: «Non ti mettere di mezzo». Qui si vede la potenza di Maria che dice: «Qualsiasi cosa vi dica, fatela». Gli ha fatto cambiare programma... E' la misericordia che fa cambiare programma a Dio!

Lunedì 21 Gennaio
S. Agnese (m); S. Epifanio; S. Albano Roe

Agnese nacque a Roma da genitori cristiani di una illustre famiglia patrizia, nel III secolo. Si consacrò giovanissima a Dio e durante la persecuzione di Diocleziano per mantenere la sua fedeltà a Cristo subì il martirio. Il corpo fu sepolto nelle catacombe lungo la via Nomentana, oggi conosciute con il suo nome. 

Dalla lettera agli Ebrei (Eb 5, 1-10)
Fratelli, ogni sommo sacerdote è scelto fra gli uomini e per gli uomini viene costituito tale nelle cose che riguardano Dio, per offrire doni e sacrifici per i peccati. Egli è in grado di sentire giusta compassione per quelli che sono nell’ignoranza e nell’errore, essendo anche lui rivestito di debolezza. A causa di questa egli deve offrire sacrifici per i peccati anche per se stesso, come fa per il popolo. Nessuno attribuisce a se stesso questo onore, se non chi è chiamato da Dio, come Aronne. Nello stesso modo Cristo non attribuì a se stesso la gloria di sommo sacerdote, ma colui che gli disse: «Tu sei mio figlio, oggi ti ho generato», gliela conferì come è detto in un altro passo: «Tu sei sacerdote per sempre, secondo l’ordine di Melchìsedek». Nei giorni della sua vita terrena egli offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito. Pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono, essendo stato proclamato da Dio sommo sacerdote secondo l’ordine di Melchìsedek. 
Parola di Dio.

Cristo, nel tempo della sua vita mortale, ha provato in se stesso la sofferenza a cui gli uomini sono sottoposti. Nel Getsemani Gesù offrì «preghiere e suppliche con forti grida e lacrime a Colui che poteva liberarlo dalla morte». Gesù fu esaudito con la risurrezione dei morti. 
Gesù fu sempre Figlio perché esisteva prima che venisse sulla terra. Fattosi uomo, divenne Figlio anche come uomo e in questa condizione visse l’obbedienza al Padre nelle cose che patì. L’obbedienza al Padre rende perfetto Gesù, e Gesù rende perfetti tutti coloro che gli obbediscono. Anche Maria divenne perfetta nell’obbedienza a Dio, ed ella entrò nella grandezza dell’obbedienza per le cose che patì assieme al Figlio suo e Figlio di Dio. Anche noi diventiamo perfetti nell’obbedienza a Gesù, e capiamo il valore dell’obbedienza nelle cose che soffriamo. 

Salmo 109 (110)
 
Tu sei sacerdote per sempre, Cristo Signore.
 
Oracolo del Signore al mio signore:
«Siedi alla mia destra
finché io ponga i tuoi nemici
a sgabello dei tuoi piedi».
 
Lo scettro del tuo potere
stende il Signore da Sion:
domina in mezzo ai tuoi nemici! 
 
A te il principato
nel giorno della tua potenza 
tra santi splendori;
dal seno dell’aurora, 
come rugiada, io ti ho generato. 
 
Il Signore ha giurato e non si pente:
«Tu sei sacerdote per sempre
al modo di Melchìsedek».      
 
Alleluia, alleluia.
La parola di Dio è viva ed efficace,
discerne i sentimenti e i pensieri del cuore.
Alleluia.

Dal Vangelo secondo Marco (Mc 2, 18-22) 
In quel tempo, i discepoli di Giovanni e i farisei stavano facendo un digiuno. Vennero da Gesù e gli dissero: «Perché i discepoli di Giovanni e i discepoli dei farisei digiunano, mentre i tuoi discepoli non digiunano?». Gesù disse loro: «Possono forse digiunare gli invitati a nozze, quando lo sposo è con loro? Finché hanno lo sposo con loro, non possono digiunare. Ma verranno giorni quando lo sposo sarà loro tolto: allora, in quel giorno, digiuneranno. 
Nessuno cuce un pezzo di stoffa grezza su un vestito vecchio; altrimenti il rattoppo nuovo porta via qualcosa alla stoffa vecchia e lo strappo diventa peggiore. E nessuno versa vino nuovo in otri vecchi, altrimenti il vino spaccherà gli otri, e si perdono vino e otri. Ma vino nuovo in otri nuovi!». Parola del Signore.

Per gli apostoli non c’è nessun motivo per digiunare: Gesù, che è l’Emmanuel, il Dio con noi, è motivo di gioia, di canto di vita. Non possono digiunare durante il tempo in cui hanno lo sposo con loro. Il vestito è il simbolo dell’universo che Gesù non si limita a rattoppare ma che crea nuovamente, come è detto di lui nell’Apocalisse: «Io faccio nuove tutte le cose». Il vino nuovo è il simbolo di una nuova era, della nuova creazione. Gesù è il vino nuovo che richiede otri nuovi. In altre parole: all’uomo va data un nuovo tipo di società che è la società del gratuito, sorgente di una nuova civiltà, quella dell’amore.

Martedì 22 Gennaio
S. Vincenzo (mf); S. Vincenzo Pallotti; B. Laura V.

Dalla lettera agli Ebrei (Eb 6, 10-20)
Fratelli, Dio non è ingiusto tanto da dimenticare il vostro lavoro e la carità che avete dimostrato verso il suo nome, con i servizi che avete reso e che tuttora rendete ai santi. Desideriamo soltanto che ciascuno di voi dimostri il medesimo zelo perché la sua speranza abbia compimento sino alla fine, perché non diventiate pigri, ma piuttosto imitatori di coloro che, con la fede e la costanza, divengono eredi delle promesse. Quando infatti Dio fece la promessa ad Abramo, non potendo giurare per uno superiore a sé, giurò per se stesso dicendo: «Ti benedirò con ogni benedizione e renderò molto numerosa la tua discendenza». Così Abramo, con la sua costanza, ottenne ciò che gli era stato promesso. Gli uomini infatti giurano per qualcuno maggiore di loro, e per loro il giuramento è una garanzia che pone fine a ogni controversia. Perciò Dio, volendo mostrare più chiaramente agli eredi della promessa l’irrevocabilità della sua decisione, intervenne con un giuramento, affinché, grazie a due atti irrevocabili, nei quali è impossibile che Dio mentisca, noi, che abbiamo cercato rifugio in lui, abbiamo un forte incoraggiamento ad afferrarci saldamente alla speranza che ci è proposta. In essa infatti abbiamo come un’àncora sicura e salda per la nostra vita: essa entra fino al di là del velo del santuario, dove Gesù è entrato come precursore per noi, divenuto sommo sacerdote per sempre secondo l’ordine di Melchìsedek.
Parola di Dio.

Quali sono i due atti irrevocabili nei quali è impossibile che Dio mentisca? Sono la promessa di Dio ad Abramo e il giuramento aggiunto. La promessa: «Il Signore disse ad Abramo: Vattene dal tuo paese, dalla tua patria e dalla casa di tuo padre, verso il paese che io t’indicherò. Farò di te un grande popolo e ti benedirò. In te saranno benedette tutte le famiglie della terra» (Gen 12,1-2). Il giuramento: «Giuro per me stesso, perché tu non mi hai rifiutato tuo figlio, il tuo unico figlio, io ti benedirò con ogni benedizione e renderò molto numerosa la tua discendenza. Saranno benedette per la tua discendenza tutte le nazioni della terra, perché tu hai obbedito alla mia voce» (Gen 22,16-18). Sulla promessa e sul giuramento di Dio si fonda la speranza di Abramo che prelude a quella dei cristiani. I cristiani infatti sono gli eredi della promessa di Dio ad Abramo. 
Noi abbiamo ricevuto un grande incoraggiamento nell’afferrarci saldamente alla speranza che ci è stata offerta, cioè  la speranza che si realizzerà un nuovo popolo di Dio attraverso Gesù. Noi ci affidiamo saldamente a questa speranza. Questa speranza è già in atto, è la nuova società del gratuito che si sviluppa, è la nuova civiltà, quella dell’amore! 
Gesù è tutto per noi. Una volta che diciamo “sì” al suo invito, realizziamo il mondo di Dio, oggi e subito. 

Salmo 110 (111)
 
Il Signore si ricorda sempre della sua alleanza.

Renderò grazie al Signore con tutto il cuore,
tra gli uomini retti riuniti in assemblea.
Grandi sono le opere del Signore:
le ricerchino coloro che le amano. 

Ha lasciato un ricordo delle sue meraviglie:
misericordioso e pietoso è il Signore.
Egli dà il cibo a chi lo teme,
si ricorda sempre della sua alleanza. 

Mandò a liberare il suo popolo,
stabilì la sua alleanza per sempre.
Santo e terribile è il suo nome.
La lode del Signore rimane per sempre.

Alleluia, alleluia.
Il Padre del Signore nostro Gesù Cristo
illumini gli occhi del nostro cuore
per farci comprendere a quale speranza ci ha chiamati.
Alleluia.

Dal Vangelo secondo Marco (Mc 2, 23-28) 
In quel tempo, di sabato Gesù passava fra campi di grano e i suoi discepoli, mentre camminavano, si misero a cogliere le spighe. 
I farisei gli dicevano: «Guarda! Perché fanno in giorno di sabato quello che non è lecito?». Ed egli rispose loro: «Non avete mai letto quello che fece Davide quando si trovò nel bisogno e lui e i suoi compagni ebbero fame? Sotto il sommo sacerdote Abiatàr, entrò nella casa di Dio e mangiò i pani dell’offerta, che non è lecito mangiare se non ai sacerdoti, e ne diede anche ai suoi compagni!». E diceva loro: «Il sabato è stato fatto per l’uomo e non l’uomo per il sabato! Perciò il Figlio dell’uomo è signore anche del sabato».
Parola del Signore.

I farisei davano interpretazioni restrittive della legge di Dio, che non tenevano conto dell’amore di Dio e del prossimo. La legge interpretata da loro, benestanti e potenti, aveva preso il posto di Dio. I dieci comandamenti erano diventati 613. I piccoli, i poveri, venivano detti maledetti perché non li osservavano. 
Oggi abbiamo un altro fariseismo degli ottusi. Permettimi alcuni esempi: si combatte il contrabbando di sigarette ed è giusto, e si permette e si favorisce l’orribile commercio di donne,  (in Italia 100.000) per la prostituzione. Le ragazze schiavizzate valgono meno di un pacchetto di sigarette? Un altro esempio: nel mondo ogni anno vengono assassinati nel grembo materno 40 milioni di bambini e in Italia circa 180.000 e si chiama buona la legge che lo permette: è orribile! Ci si deve mettere a fianco delle donne per difendere il loro diritto di non abortire. Scegli la vita, sempre e ovunque, e passerai di benedizione in benedizione! 

Mercoledì 23 Gennaio
S. Emerenziana; S. Ildefonso da Toledo

Dalla lettera agli Ebrei (Eb 7, 1-3.15-17)
Fratelli, Melchìsedek, re di Salem, sacerdote del Dio altissimo, andò incontro ad Abramo mentre ritornava dall’avere sconfitto i re e lo benedisse; a lui Abramo diede la decima di ogni cosa. Anzitutto il suo nome significa “re di giustizia”; poi è anche re di Salem, cioè “re di pace”. Egli, senza padre, senza madre, senza genealogia, senza principio di giorni né fine di vita, fatto simile al Figlio di Dio, rimane sacerdote per sempre. [Ora,] sorge, a somiglianza di Melchìsedek, un sacerdote differente, il quale non è diventato tale secondo una legge prescritta dagli uomini, ma per la potenza di una vita indistruttibile. Gli è resa infatti questa testimonianza: «Tu sei sacerdote per sempre secondo l’ordine di Melchìsedek». Parola di Dio.

Melchisedek, che significa re di giustizia e di pace, è una figura profetica del Cristo di cui si parla nel libro della  Genesi al capitolo 14. Non si parla né di suo padre, né della sua genealogia; è presente come uno fuori del tempo. Il suo sacerdozio fa pensare ad un sacerdozio eterno. Avendo avuto la decima da Abramo, si pensa che egli è superiore ad Abramo e ai suoi discendenti, anche a Levi e ai suoi figli che detenevano il sacerdozio come diritto legato alla discendenza carnale. 
Di Gesù è scritto: «Tu sei sacerdote in eterno, alla maniera di Melchisedek» e non alla maniera di Aronne cioè per discendenza carnale. In Gesù viene dunque superato il sacerdozio ebraico: è il sacerdote nuovo ed eterno, che è divenuto tale per la potenza di una vita indefettibile. Gesù ha reso partecipe del suo sacerdozio tutti coloro che aderiscono a lui, ma in due gradi diversi: nella fede e nel battesimo al sacerdozio comune, di cui partecipano tutti i battezzati; del sacerdozio ministeriale  godono coloro che vengono ordinati dal Vescovo.

Salmo 109 (110)
 
Tu sei sacerdote per sempre, Cristo Signore.
 
Oracolo del Signore al mio signore:
«Siedi alla mia destra
finché io ponga i tuoi nemici
a sgabello dei tuoi piedi».
 
Lo scettro del tuo potere
stende il Signore da Sion:
domina in mezzo ai tuoi nemici! 
 
A te il principato
nel giorno della tua potenza 
tra santi splendori;
dal seno dell’aurora, 
come rugiada, io ti ho generato. 
 
Il Signore ha giurato e non si pente:
«Tu sei sacerdote per sempre
al modo di Melchìsedek».  
 
Alleluia, alleluia.
Gesù annunciava il vangelo del Regno
e guariva ogni sorta di malattie e infermità nel popolo.
Alleluia.
 
Dal Vangelo secondo Marco (Mc 3, 1-6) 
In quel tempo, Gesù entrò di nuovo nella sinagoga. Vi era lì un uomo che aveva una mano paralizzata, e stavano a vedere se lo guariva in giorno di sabato, per accusarlo. Egli disse all’uomo che aveva la mano paralizzata: «Àlzati, vieni qui in mezzo!». Poi domandò loro: «È lecito in giorno di sabato fare del bene o fare del male, salvare una vita o ucciderla?». Ma essi tacevano. E guardandoli tutt’intorno con indignazione, rattristato per la durezza dei loro cuori, disse all’uomo: «Tendi la mano!». Egli la tese e la sua mano fu guarita. E i farisei uscirono subito con gli erodiani e tennero consiglio contro di lui per farlo morire. Parola del Signore.

I rabbini avevano ridotto il sabato ad un cumulo di prescrizioni anche insulse, invece di vedere l’intenzione di Dio di lasciare il sabato alla pienezza della vita nell’amore a Dio e al prossimo. La legge era diventata il loro idolo e il mezzo per tenere alto il loro potere. Gesù va dritto al cuore del problema. E' sabato e si trova davanti ad un uomo con la mano paralizzata. Dentro il cuore di Gesù c'è come un fuoco ed interviene da profeta divorato dall'amore di Dio e del prossimo; la pagherà cara! Gesù è un grande! Interessa ciò che fa, ma più ancora i motivi per cui agisce. In tutta la sua vita c'è una continuità e completezza che riscalda il cuore e tonifica la vita.
Come i cristiani dovrebbero essere fuoco di fronte agli orrori di questa società sanguinaria che uccide i bambini nel seno delle madri, che tiene schiave le donne, che opprime i deboli, che permette ingiustizie spaventose. Com'è brutto l'adattamento dei cristiani che tacciano sempre!

Giovedì 24 Gennaio
S. Francesco di Sales (m); B. Paola Gambara Costa

Francesco di Sales, vescovo di Ginevra e dottore della Chiesa, è uno dei più grandi maestri di spiritualità degli ultimi secoli. Con i suoi scritti propone una via di santità accessibile a tutte le condizioni sociali, fondata interamente sull’amore di Dio. Insieme a Giovanna Francesca di Chantal fondò l’Ordine della Visitazione. Con la sua saggezza pastorale e la sua dolcezza seppe attirare all’unità della Chiesa molti calvinisti. Nato in Savoia il 21 agosto 1567, il Signore lo chiamò a sé il 28 dicembre 1622. Pio XI nel 1923 lo ha proclamato patrono della stampa e dei giornalisti.

Dalla lettera agli Ebrei (Eb 7, 25 – 8, 6)
Fratelli, Cristo può salvare perfettamente quelli che per mezzo di lui si avvicinano a Dio: egli infatti è sempre vivo per intercedere a loro favore. Questo era il sommo sacerdote che ci occorreva: santo, innocente, senza macchia, separato dai peccatori ed elevato sopra i cieli. Egli non ha bisogno, come i sommi sacerdoti, di offrire sacrifici ogni giorno, prima per i propri peccati e poi per quelli del popolo: lo ha fatto una volta per tutte, offrendo se stesso. La Legge infatti costituisce sommi sacerdoti uomini soggetti a debolezza; ma la parola del giuramento, posteriore alla Legge, costituisce sacerdote il Figlio, reso perfetto per sempre.
Il punto capitale delle cose che stiamo dicendo è questo: noi abbiamo un sommo sacerdote così grande che si è assiso alla destra del trono della Maestà nei cieli, ministro del santuario e della vera tenda, che il Signore, e non un uomo, ha costruito.
Ogni sommo sacerdote, infatti, viene costituito per offrire doni e sacrifici: di qui la necessità che anche Gesù abbia qualcosa da offrire. Se egli fosse sulla terra, non sarebbe neppure sacerdote, poiché vi sono quelli che offrono i doni secondo la Legge. Questi offrono un culto che è immagine e ombra delle realtà celesti, secondo quanto fu dichiarato da Dio a Mosè, quando stava per costruire la tenda: «Guarda – disse – di fare ogni cosa secondo il modello che ti è stato mostrato sul monte». Ora invece egli ha avuto un ministero tanto più eccellente quanto migliore è l’alleanza di cui è mediatore, perché è fondata su migliori promesse. Parola di Dio.

Il rito dell’espiazione veniva celebrato all’equinozio di settembre, nel giorno di penitenza solenne istituito da Dio per espiazione di tutte le colpe e le contaminazioni del popolo commesse durante l’anno. Il sommo sacerdote compiva due gesti molto cari al popolo e carichi di significato. Prendeva un toro e lo immolava per i propri peccati e per quelli di tutta la sua famiglia; poi prendeva un capro e lo immolava per i peccati di tutto Israele: era il sacrificio espiatorio. Poi il sommo sacerdote stendeva le mani sulla testa di un altro capro caricandolo di tutti i peccati della comunità, e lo si conduceva nel deserto perché «si portasse addosso tutte le loro iniquità in una regione solitaria». Così il popolo si sentiva di nuovo gradito a Dio. Ma il rito non aveva certamente la possibilità di togliere il peccato commesso volontariamente. Gesù Cristo ha ottenuto attraverso la sua intercessione nel suo sangue il grande perdono: così l’uomo è gradito a Dio. Gesù è riconciliazione per i nostri peccati, proprio per questo il Padre lo ha mandato. Il sangue espiatorio della nuova alleanza è il sangue di Gesù. 
Il castigo che doveva ricadere su di noi è caduto su di lui innocente: «Colui che non aveva conosciuto il peccato, Dio lo trattò da peccato in nostro favore, perché potessimo diventare per mezzo di Lui giustizia di Dio» (2 Cor 5,21). 
Salmo 39 (40)
 
Ecco, Signore, io vengo per fare la tua volontà.
 
Sacrificio e offerta non gradisci,
gli orecchi mi hai aperto,
non hai chiesto olocausto né sacrificio per il peccato.
Allora ho detto: «Ecco, io vengo». 
 
«Nel rotolo del libro su di me è scritto
di fare la tua volontà:
mio Dio, questo io desidero;
la tua legge è nel mio intimo».
 
Ho annunciato la tua giustizia 
nella grande assemblea;
vedi: non tengo chiuse le labbra, 
Signore, tu lo sai.
 
Esultino e gioiscano in te
quelli che ti cercano;
dicano sempre: «Il Signore è grande!»
quelli che amano la tua salvezza.     
 
Alleluia, alleluia.
Il salvatore nostro Cristo Gesù ha vinto la morte
e ha fatto risplendere la vita per mezzo del Vangelo.
Alleluia.
 
Dal Vangelo secondo Marco (Mc 3, 7-12)    
In quel tempo, Gesù, con i suoi discepoli si ritirò presso il mare e lo seguì molta folla dalla Galilea. Dalla Giudea e da Gerusalemme, dall’Idumea e da oltre il Giordano e dalle parti di Tiro e Sidòne, una grande folla, sentendo quanto faceva, andò da lui. 
Allora egli disse ai suoi discepoli di tenergli pronta una barca, a causa della folla, perché non lo schiacciassero. Infatti aveva guarito molti, cosicché quanti avevano qualche male si gettavano su di lui per toccarlo. Gli spiriti impuri, quando lo vedevano, cadevano ai suoi piedi e gridavano: «Tu sei il Figlio di Dio!». Ma egli imponeva loro severamente di non svelare chi egli fosse. Parola del Signore.

I nomi di tutte le regioni qui elencate indicano le zone della Palestina dove abitavano i Giudei. Sono le regioni in cui Gesù annuncia il vangelo per formare il nuovo popolo di Dio che costituirà la nuova creazione. Nella prima creazione il popolo di Dio era costituito dagli Ebrei abitanti la Palestina. Nella seconda creazione il nuovo popolo di Dio è la Chiesa. La differenza tra il vecchio popolo e il nuovo sta nel fatto che Dio per mezzo di Gesù ha fondato questo nuovo popolo donando la vita divina a tutti coloro che con la fede e il battesimo aderiscono a lui. In forza di questo dono noi non solo ci chiamiamo ma siamo davvero figli di Dio. Per essere creature nuove è sufficiente che, come noi siamo scelti da Cristo, così anche noi scegliamo lui. La vita che viviamo è la prova per capire se l’abbiamo scelto: se la nostra vita è immersa in Gesù, splendiamo della sua stessa luce.

Venerdì 25 Gennaio 
Conversione di san Paolo ap. (f); S. Anania

Dagli Atti degli Apostoli (At 22, 3-16)
In quei giorni, Paolo disse al popolo: «Io sono un Giudeo, nato a Tarso in Cilìcia, ma educato in questa città, formato alla scuola di Gamalièle nell’osservanza scrupolosa della Legge dei padri, pieno di zelo per Dio, come oggi siete tutti voi. Io perseguitai a morte questa Via, incatenando e mettendo in carcere uomini e donne, come può darmi testimonianza anche il sommo sacerdote e tutto il collegio degli anziani. Da loro avevo anche ricevuto lettere per i fratelli e mi recai a Damasco per condurre prigionieri a Gerusalemme anche quelli che stanno là, perché fossero puniti.
Mentre ero in viaggio e mi stavo avvicinando a Damasco, verso mezzogiorno, all’improvviso una grande luce dal cielo sfolgorò attorno a me; caddi a terra e sentii una voce che mi diceva: “Saulo, Saulo, perché mi perséguiti?”. Io risposi: “Chi sei, o Signore?”. Mi disse: “Io sono Gesù il Nazareno, che tu perséguiti”. Quelli che erano con me videro la luce, ma non udirono la voce di colui che mi parlava. Io dissi allora: “Che devo fare, Signore?”. E il Signore mi disse: “Àlzati e prosegui verso Damasco; là ti verrà detto tutto quello che è stabilito che tu faccia”. E poiché non ci vedevo più, a causa del fulgore di quella luce, guidato per mano dai miei compagni giunsi a Damasco.
Un certo Ananìa, devoto osservante della Legge e stimato da tutti i Giudei là residenti, venne da me, mi si accostò e disse: “Saulo, fratello, torna a vedere!”. E in quell’istante lo vidi. Egli soggiunse: “Il Dio dei nostri padri ti ha predestinato a conoscere la sua volontà, a vedere il Giusto e ad ascoltare una parola dalla sua stessa bocca, perché gli sarai testimone davanti a tutti gli uomini delle cose che hai visto e udito. E ora, perché aspetti? Àlzati, fatti battezzare e purificare dai tuoi peccati, invocando il suo nome”». Parola di Dio. 

Data la sua posizione sociale, Saulo poteva usare la forza contro i ciabattini, le lavandaie, gli operai di Damasco che per primi aderivano alla fede, perché liberi da tante stupidaggini con le quali i potenti si danno importanza. Caduto a terra sulla strada che porta a Damasco, nel breve dialogo con Gesù, capì che perseguitare quei poveri sul piano delle grandezze umane, era perseguitare Cristo. In quel momento Paolo intuì il mistero dell'unità non formale ma reale tra Cristo e i credenti in Cristo: sono un solo corpo misterioso ma reale! Oggi Dio trova stupendi operatori di salvezza tra tanti poveri, tra peccatori convertiti, tra tossicodipendenti ritornati alla vita, tra ex barboni che hanno trovato Cristo affascinante. Dio sceglie questi piccoli che trova in tutti i ceti sociali, anche tra i ricchi che da padroni sono diventati amministratori, tra uomini di affari che da ricchi si son fatti poveri pur continuando la loro attività e hanno scoperto la dignità dell’uomo. Tutti questi uomini hanno un denominatore comune e si comportano con Cristo non da facchini, ma da innamorati. 

Salmo 116 (117)

Andate in tutto il mondo e proclamate il Vangelo.

Genti tutte, lodate il Signore,
popoli tutti, cantate la sua lode.

Perché forte è il suo amore per noi
e la fedeltà del Signore dura per sempre.

Alleluia, alleluia.
Io ho scelto voi, dice il Signore,
perché andiate e portiate frutto
e il vostro frutto rimanga.
Alleluia.

Dal Vangelo secondo Marco (Mc 16, 15-18)
In quel tempo, [Gesù apparve agli Undici] e disse loro: «Andate in tutto il mondo e proclamate il Vangelo a ogni creatura. Chi crederà e sarà battezzato sarà salvato, ma chi non crederà sarà condannato. Questi saranno i segni che accompagneranno quelli che credono: nel mio nome scacceranno demòni, parleranno lingue nuove, prenderanno in mano serpenti e, se berranno qualche veleno, non recherà loro danno; imporranno le mani ai malati e questi guariranno».
Parola del Signore.

«Andate in tutto il mondo e proclamate il Vangelo a ogni creatura». Missione significa avere una missione da compiere, essere mandati per fare, realizzare qualcosa. Chi ci manda? E’ Gesù, è la Chiesa, pienezza del Cristo, Corpo del Cristo, comunione assoluta d’amore. Per fare un mondo nuovo in Cristo, in modo che questo mondo sia il regno di Dio, i cieli nuovi, la nuova terra dove regna la giustizia di Dio; è fare nuove tutte le cose.  La missione è «Fare di Cristo il cuore del mondo». Nella misura che la missione “mondializza” Cristo Salvatore, la missione si moltiplica all’infinito. Da una parte il mondo che geme e piange aspettando la rivelazione dei figli di Dio (Rom 8,19), dall’altra c'è Cristo Gesù, il Verbo di Dio, che si è fatto carne, che dona la pienezza della vita. In mezzo, i credenti in Cristo, che con la vita e la parola annunciano che Gesù è l’Emmanuele, il Dio con noi, unico Salvatore del mondo. Il cristianesimo non è una filosofia o un imperio: è la risposta al grido dell’uomo che sale verso il Padre. Per noi credenti è un dovere imprescindibile annunciare cristo. E’ peggio di una omissione di soccorso a chi sta morendo! 

Sabato 26 Gennaio 
Ss. Timoteo e Tito (m); S. Paola; S. Alberico

Timoteo e Tito sono tra i fedelissimi discepoli di san Paolo e spesero tutta la loro vita per la diffusione del vangelo seguendo l’Apostolo e ponendo in pratica tutte le sue direttive.

Dalla seconda lettera di san Paolo apostolo a Timòteo (2Tm 1, 1-8)
Paolo, apostolo di Cristo Gesù per volontà di Dio e secondo la promessa della vita che è in Cristo Gesù, a Timòteo, figlio carissimo: grazia, misericordia e pace da parte di Dio Padre e di Cristo Gesù Signore nostro.
Rendo grazie a Dio che io servo, come i miei antenati, con coscienza pura, ricordandomi di te nelle mie preghiere sempre, notte e giorno. Mi tornano alla mente le tue lacrime e sento la nostalgia di rivederti per essere pieno di gioia. Mi ricordo infatti della tua schietta fede, che ebbero anche tua nonna Lòide e tua madre Eunìce, e che ora, ne sono certo, è anche in te.
Per questo motivo ti ricordo di ravvivare il dono di Dio, che è in te mediante l’imposizione delle mie mani. Dio infatti non ci ha dato uno spirito di timidezza, ma di forza, di carità e di prudenza. Non vergognarti dunque di dare testimonianza al Signore nostro, né di me, che sono in carcere per lui; ma, con la forza di Dio, soffri con me per il Vangelo. Parola di Dio.  

Paolo in questo brano anzitutto raccomanda a Timoteo di ravvivare la grazia del sacramento dell'episcopato datagli con l'imposizione delle sue mani. Questo sacramento dona anche le grazie necessarie per esercitare il servizio derivante dal sacramento. Una delle prime grazie è il coraggio di amare fino a dare la vita per le pecorelle affidate. Quanti vescovi e sacerdoti hanno sacrificato la vita per le loro pecorelle: siamo fratelli di martiri! Tante volte dico: Don Oreste sta attento che sei fratello di martiri e di santi, e ciò non per nostro merito. Si impedisce troppo la corsa dello Spirito Santo nella nostra vita per delle banalità che non hanno diritto di possedere il cuore umano neanche lontanamente!

Salmo 95 (96)

Annunciate a tutti i popoli le meraviglie del Signore.

Cantate al Signore un canto nuovo,
cantate al Signore, uomini di tutta la terra.
Cantate al Signore, benedite il suo nome.

Annunciate di giorno in giorno la sua salvezza.
In mezzo alle genti narrate la sua gloria,
a tutti i popoli dite le sue meraviglie.
 
Date al Signore, o famiglie dei popoli,
date al Signore gloria e potenza,
date al Signore la gloria del suo nome.   
 
Dite tra le genti: «Il Signore regna!».
È stabile il mondo, non potrà vacillare!
Egli giudica i popoli con rettitudine.      
 
Alleluia, alleluia.
Lo Spirito del Signore è sopra di me: 
mi ha mandato a portare ai poveri il lieto annuncio.
Alleluia.

Dal Vangelo secondo Luca (Lc 10, 1-9)
In quel tempo, il Signore designò altri settantadue e li inviò a due a due davanti a sé in ogni città e luogo dove stava per recarsi. Diceva loro: «La messe è abbondante, ma sono pochi gli operai! Pregate dunque il signore della messe, perché mandi operai nella sua messe! Andate: ecco, vi mando come agnelli in mezzo a lupi; non portate borsa, né sacca, né sandali e non fermatevi a salutare nessuno lungo la strada. 
In qualunque casa entriate, prima dite: “Pace a questa casa!”. Se vi sarà un figlio della pace, la vostra pace scenderà su di lui, altrimenti ritornerà su di voi. Restate in quella casa, mangiando e bevendo di quello che hanno, perché chi lavora ha diritto alla sua ricompensa. Non passate da una casa all’altra. 
Quando entrerete in una città e vi accoglieranno, mangiate quello che vi sarà offerto, guarite i malati che vi si trovano, e dite loro: “È vicino a voi il regno di Dio”». Parola del Signore.

«Come agnelli in mezzo ai lupi»: è l’ostilità che la parola e la vita di Gesù incontra quando viene a contatto con i destinatari. «Non portate borsa»: la missione è urgente, non si deve perdere tempo.
«Pace a questa casa»: il vangelo accolto produce pace e genera pace.
«Figlio della pace»: chi accetta la pace, diventa figlio di quella pace. 
Tuffati nel vangelo, perché è la parola definitiva, è la salvezza per ogni uomo! 

DOMENICA 27 GENNAIO
S. Angela Merici; S. Giuliano da Sora 
III Domenica del Tempo Ordinario

Dal libro di Neemìa (Ne 8, 2-4a.5-6.8-10)
In quei giorni, il sacerdote Esdra portò la legge davanti all’assemblea degli uomini, delle donne e di quanti erano capaci di intendere.
Lesse il libro sulla piazza davanti alla porta delle Acque, dallo spuntare della luce fino a mezzogiorno, in presenza degli uomini, delle donne e di quelli che erano capaci d’intendere; tutto il popolo tendeva l’orecchio al libro della legge. Lo scriba Esdra stava sopra una tribuna di legno, che avevano costruito per l’occorrenza. 
Esdra aprì il libro in presenza di tutto il popolo, poiché stava più in alto di tutti; come ebbe aperto il libro, tutto il popolo si alzò in piedi. Esdra benedisse il Signore, Dio grande, e tutto il popolo rispose: «Amen, amen», alzando le mani; si inginocchiarono e si prostrarono con la faccia a terra dinanzi al Signore. 
I levìti leggevano il libro della legge di Dio a brani distinti e spiegavano il senso, e così facevano comprendere la lettura. 
Neemìa, che era il governatore, Esdra, sacerdote e scriba, e i leviti che ammaestravano il popolo dissero a tutto il popolo: «Questo giorno è consacrato al Signore, vostro Dio; non fate lutto e non piangete!». Infatti tutto il popolo piangeva, mentre ascoltava le parole della legge. 
Poi Neemìa disse loro: «Andate, mangiate carni grasse e bevete vini dolci e mandate porzioni a quelli che nulla hanno di preparato, perché questo giorno è consacrato al Signore nostro; non vi rattristate, perché la gioia del Signore è la vostra forza». Parola di Dio.
 
Nel 538 a.C. Ciro permette il ritorno in patria dei giudei deportati in Babilonia da Nabucodonosor nel 586 a.C., ed ordina la ricostruzione del tempio. Neemia assieme ad Esdra curano la ricostruzione delle mura del tempio. La legge di Mosè ricompatta il popolo e lo guida nel cammino che deve essere un cammino di popolo. Alla fine della lettura tutti, come un solo uomo, si prostrano a terra. Il gesto è il riconoscimento di appartenere al Signore per sempre. Dopo avere riconosciuto Dio come Padre di tutto il popolo, Neemia ordina loro di gioire, di non piangere perché essendosi riconosciuti come appartenenti a Dio, di conseguenza si appartengono gli uni agli altri.
L'unità del genere umano, l'unità nella Chiesa è un modo di esistere, cioè nessuno appartiene a sé stesso ma tutti apparteniamo gli uni agli altri. Siamo infatti membra gli uni degli altri, e noi diventiamo noi stessi nella misura che non ci apparteniamo.
Non appartenetevi mai! Appartenete a Cristo! Appartenete alla Chiesa attraverso una Comunità precisa, allora sentirete che tutto il mondo intero vi appartiene.

Salmo 18 (19)

Le tue parole, Signore, sono spirito e vita.
 
La legge del Signore è perfetta,
rinfranca l’anima;
la testimonianza del Signore è stabile,
rende saggio il semplice.  
 
I precetti del Signore sono retti,
fanno gioire il cuore;
il comando del Signore è limpido,
illumina gli occhi.
 
Il timore del Signore è puro, 
rimane per sempre;
i giudizi del Signore sono fedeli, 
sono tutti giusti.
 
Ti siano gradite le parole della mia bocca;
davanti a te i pensieri del mio cuore,
Signore, mia roccia e mio redentore.
 
Dalla prima lettera di san Paolo apostolo ai Corìnzi (1Cor 12, 12-30)
Fratelli, come il corpo è uno solo e ha molte membra, e tutte le membra del corpo, pur essendo molte, sono un corpo solo, così anche il Cristo. 
Infatti noi tutti siamo stati battezzati mediante un solo Spirito in un solo corpo, Giudei o Greci, schiavi o liberi; e tutti siamo stati dissetati da un solo Spirito.
E infatti il corpo non è formato da un membro solo, ma da molte membra.
Ora voi siete corpo di Cristo e, ognuno secondo la propria parte, sue membra. Parola di Dio.

E’ il canto della complementarietà, dell’unità. Ogni membro del nuovo popolo di Dio appartiene a tutti gli altri membri del popolo fondato da Cristo, e le membra che sembrano le più deboli sono le più necessarie. Queste membra hanno la funzione di  coesione, di togliere cioè le divisioni nell’interno della  Chiesa. Quanto è vero ciò! I portatori di handicap, i disabili, suscitano nel cuore umano prima un’ondata di commozione, poi di riflessione, ed infine di coscientizzazione, per cui l’umanità diventa più umana. I disabili diventano i più dotati a cavar fuori la parte migliore degli individui che soffocano la verità nella propria ingiustizia; sono i disabili che stimolano ogni capacità di bene che è dentro l’uomo. La condivisione diretta della loro vita ci sana, ci rende splendidi. Che cosa devi cambiare nei loro confronti?

Alleluia, alleluia.
Il Signore mi ha mandato a portare ai poveri il lieto annuncio,
a proclamare ai prigionieri la liberazione.
Alleluia.
 
Dal Vangelo secondo Luca (Lc 1, 1-4; 4, 14-21)
Poiché molti hanno cercato di raccontare con ordine gli avvenimenti che si sono compiuti in mezzo a noi, come ce li hanno trasmessi coloro che ne furono testimoni oculari fin da principio e divennero ministri della Parola, così anch’io ho deciso di fare ricerche accurate su ogni circostanza, fin dagli inizi, e di scriverne un resoconto ordinato per te, illustre Teòfilo, in modo che tu possa renderti conto della solidità degli insegnamenti che hai ricevuto.
In quel tempo, Gesù ritornò in Galilea con la potenza dello Spirito e la sua fama si diffuse in tutta la regione. Insegnava nelle loro sinagoghe e gli rendevano lode.
Venne a Nàzaret, dove era cresciuto, e secondo il suo solito, di sabato, entrò nella sinagoga e si alzò a leggere. Gli fu dato il rotolo del profeta Isaìa; aprì il rotolo e trovò il passo dove era scritto: «Lo Spirito del Signore è sopra di me; per questo mi ha consacrato con l’unzione e mi ha mandato a portare ai poveri il lieto annuncio, a proclamare ai prigionieri la liberazione e ai ciechi la vista; a rimettere in libertà gli oppressi, a proclamare l’anno di grazia del Signore».
Riavvolse il rotolo, lo riconsegnò all’inserviente e sedette. Nella sinagoga, gli occhi di tutti erano fissi su di lui. Allora cominciò a dire loro: «Oggi si è compiuta questa Scrittura che voi avete ascoltato». 
Parola del Signore.

Dopo il battesimo chiesto e ottenuto da Giovanni il Battista, Gesù è stato consacrato direttamente dal Padre. Si udì una voce. «Questi è il mio Figlio prediletto, ascoltatelo!». Lo Spirito Santo,  che  sotto il segno dell’unzione consacrava i re, scese sotto forma di colomba su Gesù, consacrandolo come conduttore nuovo e definitivo del suo nuovo popolo. Gesù è il Messia, è l’Unto del Signore. Egli presenta il suo biglietto da visita nella sinagoga di Nazareth: «Sono il Messia e il Signore mi ha mandato a inaugurare una nuova era per i poveri, un’era di giustizia; mi ha mandato a spezzare le catene dei prigionieri, a liberare gli oppressi». Essendo noi suoi fedeli seguaci, abbiamo lo stesso biglietto da visita. Ovunque siamo, con la nostra vita e con l’azione conseguente, siamo i liberatori degli oppressi. Uniamoci assieme per essere Gesù che salva, che libera. Lo stai facendo?

Lunedì 28 Gennaio
S. Tommaso d'Aquino (m); B. Olga Bidà

Sacerdote domenicano, Tommaso d’Aquino è stato un grande teologo che ha lasciato opere di straordinaria profondità. La più nota è la “Somma Teologica”. E’ detto “il più dotto dei santi e il più santo dei dotti”. Nato nel 1224, ha lasciato questa terra nel 1274. Da Pio V ricevette il titolo di dottore della Chiesa con cui si volle mettere in rilievo lo splendore della sua dottrina. 


Dalla lettera agli Ebrei (Eb 9, 15.24-28)
Fratelli, Cristo è mediatore di un’alleanza nuova, perché, essendo intervenuta la sua morte in riscatto delle trasgressioni commesse sotto la prima alleanza, coloro che sono stati chiamati ricevano l’eredità eterna che era stata promessa. Cristo infatti non è entrato in un santuario fatto da mani d’uomo, figura di quello vero, ma nel cielo stesso, per comparire ora al cospetto di Dio in nostro favore. E non deve offrire se stesso più volte, come il sommo sacerdote che entra nel santuario ogni anno con sangue altrui: in questo caso egli, fin dalla fondazione del mondo, avrebbe dovuto soffrire molte volte. Invece ora, una volta sola, nella pienezza dei tempi, egli è apparso per annullare il peccato mediante il sacrificio di se stesso. E come per gli uomini è stabilito che muoiano una sola volta,  dopo di che viene il giudizio, così Cristo, dopo essersi offerto una sola volta per togliere il peccato di molti, apparirà una seconda volta, senza alcuna relazione con il peccato, a coloro che l’aspettano per la loro salvezza.
Parola di Dio.

Gesù, per mezzo della sua morte e resurrezione, ha espiato il peccato del mondo e ha unito a sé tutti coloro che si donano a lui nella fede e nel  battesimo, come membra di uno stesso corpo di cui lui è il Capo. Il suo sacrificio unico ed irripetibile è sorgente perenne di vita in comunione. Questo sacrificio si ripresenta nella sua identità ogni volta, tutte le volte che i sacerdoti obbediscono al mandato di Gesù: «Fate questo in memoria di me». Fare memoria ha due significati: uno è richiamare alla mente, ricordare; l’altro è “rivivere”. Gesù prendendo il pane ha detto: «Questo è il mio corpo», non «Questo vi ricorda il mio corpo». Gesù ha detto: «Questo è il mio sangue», non ha detto «Questo vi ricorda il mio sangue». Distaccato da se stesso Gesù si è liberamente offerto in sacrificio. Così anche noi uniti a lui, viviamo il suo sacrifico d’amore alimentando la nuova umanità.

Salmo 97 (98)
 
Cantate al Signore un canto nuovo, perché ha compiuto meraviglie.
 
Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.
 
Il Signore ha fatto conoscere la sua salvezza,
agli occhi delle genti ha rivelato la sua giustizia.
Egli si è ricordato del suo amore,
della sua fedeltà alla casa d’Israele.
 
Tutti i confini della terra hanno veduto
la vittoria del nostro Dio.
Acclami il Signore tutta la terra,
gridate, esultate, cantate inni! 
 
Cantate inni al Signore con la cetra,
con la cetra e al suono di strumenti a corde;
con le trombe e al suono del corno
acclamate davanti al re, il Signore.
 
Alleluia, alleluia.
Il salvatore nostro Cristo Gesù ha vinto la morte
e ha fatto risplendere la vita per mezzo del Vangelo.
Alleluia.
 
Dal Vangelo secondo Marco (Mc 3, 22-30) 
In quel tempo, gli scribi, che erano scesi da Gerusalemme, dicevano: «Costui è posseduto da Beelzebùl e scaccia i demòni per mezzo del capo dei demòni». Ma egli li chiamò e con parabole diceva loro: «Come può Satana scacciare Satana? Se un regno è diviso in se stesso, quel regno non potrà restare in piedi; se una casa è divisa in se stessa, quella casa non potrà restare in piedi. Anche Satana, se si ribella contro se stesso ed è diviso, non può restare in piedi, ma è finito. Nessuno può entrare nella casa di un uomo forte e rapire i suoi beni, se prima non lo lega. Soltanto allora potrà saccheggiargli la casa. 
In verità io vi dico: tutto sarà perdonato ai figli degli uomini, i peccati e anche tutte le bestemmie che diranno; ma chi avrà bestemmiato contro lo Spirito Santo non sarà perdonato in eterno: è reo di colpa eterna». Poiché dicevano: «È posseduto da uno spirito impuro». 
Parola del Signore.

Con lo scacciare dei demoni Gesù dimostra il suo potere di distruggere l'opera di satana. Il peccato contro lo Spirito Santo è imperdonabile perché attribuisce le opere di Gesù al potere di uno spirito che non è lo Spirito Santo. Sono nell'area dei peccati contro lo Spirito Santo il dare contro al bene compiuto da altri a causa dell'invidia che annebbia la mente e che guasta il cuore. 
Chi pecca si pone nell’area di satana e favorisce il regno del male, delle tenebre, dell’errore. Chi pecca sottrae a Dio, fugge da lui; al termine della strada del peccato c’è sempre la miseria e la più desolata delle solitudini. 

Martedì 29 Gennaio
Ss. Papìa e Mauro; S. Gilda; S. Sulpicio Severo
60a Giornata mondiale dei malati di lebbra
Dalla lettera agli Ebrei (Eb 10, 1-10)
Fratelli, la Legge, poiché possiede soltanto un’ombra dei beni futuri e non la realtà stessa delle cose, non ha mai il potere di condurre alla perfezione per mezzo di sacrifici – sempre uguali, che si continuano a offrire di anno in anno – coloro che si accostano a Dio. Altrimenti, non si sarebbe forse cessato di offrirli, dal momento che gli offerenti, purificati una volta per tutte, non avrebbero più alcuna coscienza dei peccati? Invece in quei sacrifici si rinnova di anno in anno il ricordo dei peccati. È impossibile infatti che il sangue di tori e di capri elimini i peccati. Per questo, entrando nel mondo, Cristo dice: «Tu non hai voluto né sacrificio né offerta, un corpo invece mi hai preparato. Non hai gradito né olocausti né sacrifici per il peccato. Allora ho detto: “Ecco, io vengo – poiché di me sta scritto nel rotolo del libro – per fare, o Dio, la tua volontà”». Dopo aver detto: «Tu non hai voluto e non hai gradito né sacrifici né offerte, né olocausti né sacrifici per il peccato», cose che vengono offerte secondo la Legge, soggiunge: «Ecco, io vengo a fare la tua volontà». Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell’offerta del corpo di Gesù Cristo, una volta per sempre.
Parola di Dio.

Prima che venisse Gesù gli uomini intendevano fare cosa gradita a Dio offrendogli qualcosa di cui era proprietario per dimostrargli amore, obbedienza, adorazione. E’ venuto Gesù e ci ha aperto la mente e il cuore facendoci comprendere che al Padre è gradito il sacrificio della nostra volontà. Egli ci ha dato l’esempio dicendo al Padre: «Ecco io vengo per fare la tua volontà». Gesù non ha anteposto nulla alla volontà del Padre, neanche la propria vita. La persona è conforme a Gesù quando non ha niente da anteporre alla volontà di Dio, nulla, neanche la propria vita. La santità è la conformità della nostra vita a quella di Gesù.  La nostra unica ricchezza è fare soltanto la volontà di Dio 

Salmo 39 (40)

Ecco, Signore, io vengo per fare la tua volontà.
 
Ho sperato, ho sperato nel Signore,
ed egli su di me si è chinato,
ha dato ascolto al mio grido.
Mi ha messo sulla bocca un canto nuovo,
una lode al nostro Dio.
 
Sacrificio e offerta non gradisci,
gli orecchi mi hai aperto,
non hai chiesto olocausto né sacrificio per il peccato.
Allora ho detto: «Ecco, io vengo».
 
Ho annunciato la tua giustizia 
nella grande assemblea;
vedi: non tengo chiuse le labbra, 
Signore, tu lo sai. 
 
Non ho nascosto la tua giustizia dentro il mio cuore,
la tua verità e la tua salvezza ho proclamato.
Non ho celato il tuo amore
e la tua fedeltà alla grande assemblea.
 
Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia.
 
Dal Vangelo secondo Marco (Mc 3, 31-35)
In quel tempo, giunsero la madre di Gesù e i suoi fratelli e, stando fuori, mandarono a chiamarlo. Attorno a lui era seduta una folla, e gli dissero: «Ecco, tua madre, i tuoi fratelli e le tue sorelle stanno fuori e ti cercano». Ma egli rispose loro: «Chi è mia madre e chi sono i miei fratelli?». Girando lo sguardo su quelli che erano seduti attorno a lui, disse: «Ecco mia madre e i miei fratelli! Perché chi fa la volontà di Dio, costui per me è fratello, sorella e madre». Parola del Signore.

La verità è solo Dio; la giustizia è solo Dio; l'amore pieno è solo Dio; il bene è solo Dio. Fare la volontà di Dio non è altro che partecipare al modo di essere di Dio, l'Emmanuele, il Dio con noi. Solo attraverso Gesù, il figlio unigenito del Padre, per mezzo del quale l'universo è stato creato e che senza di lui nulla è stato fatto di ciò che esiste, l'umanità può diventare una sola famiglia. Solo Gesù, infatti, vi fa conoscere la piena volontà di Dio. Maria è la prima creatura della nuova umanità perché lei è stata la prima creatura che ha detto il suo “sì” totale a Dio.

Mercoledì 30 Gennaio 
S. Martina; S. Giacinta Marto; B. Sebastiano Valfrè 

Dalla lettera agli Ebrei (Eb 10, 11-18) 
Fratelli, ogni sacerdote si presenta giorno per giorno a celebrare il culto e a offrire molte volte gli stessi sacrifici, che non possono mai eliminare i peccati. Cristo, invece, avendo offerto un solo sacrificio per i peccati, si è assiso per sempre alla destra di Dio, aspettando ormai che i suoi nemici vengano posti a sgabello dei suoi piedi. Infatti, con un’unica offerta egli ha reso perfetti per sempre quelli che vengono santificati. A noi lo testimonia anche lo Spirito Santo. Infatti, dopo aver detto: «Questa è l’alleanza che io stipulerò con loro dopo quei giorni, dice il Signore: io porrò le mie leggi nei loro cuori e le imprimerò nella loro mente», dice: «e non mi ricorderò più dei loro peccati e delle loro iniquità». Ora, dove c’è il perdono di queste cose, non c’è più offerta per il peccato. Parola di Dio.

I sacrifici antichi non avevano alcuna efficacia a riguardo dell’eliminazione del peccato. Il sacrifico di Gesù ha piena efficacia: «Poiché con un’unica oblazione (offerta) Egli ha reso perfetti per sempre quelli che vengono santificati» perché con quel sacrificio la vita divina ha fatto irruzione nel cuore degli uomini e ha cambiato il cuore e la mente degli uomini. Adesso essi possono ragionare secondo il modo di pensare di Dio, sentire con i sentimenti di Gesù: ora  sono creature nuove. Questa vita che cambia il mondo, scaturisce dall’amore sacrificato di Gesù, viene alimentata dal suo  sacrificio. Per questo motivo Gesù ha voluto che l’identico ed unico sacrificio fosse fatto rivivere a tutti gli uomini in tutti i tempi. Per questo ha fatto diventare sacerdoti i sui apostoli ordinando loro di rinnovare sempre il suo sacrificio d’amore. Per questo noi partecipiamo alla Messa tutti i giorni, se ci è possibile. 

Salmo 109 (110)
 
Tu sei sacerdote per sempre, Cristo Signore.
 
Oracolo del Signore al mio signore:
«Siedi alla mia destra
finché io ponga i tuoi nemici
a sgabello dei tuoi piedi».
 
Lo scettro del tuo potere
stende il Signore da Sion:
domina in mezzo ai tuoi nemici! 
 
A te il principato
nel giorno della tua potenza 
tra santi splendori;
dal seno dell’aurora, 
come rugiada, io ti ho generato. 

Il Signore ha giurato e non si pente:
«Tu sei sacerdote per sempre
al modo di Melchìsedek». 
 
Alleluia, alleluia.
Il seme è la parola di Dio,
il seminatore è Cristo:
chiunque trova lui, ha la vita eterna.
Alleluia.
 
Dal Vangelo secondo Marco (Mc 4, 1-20) 
In quel tempo, Gesù cominciò di nuovo a insegnare lungo il mare. Si riunì attorno a lui una folla enorme, tanto che egli, salito su una barca, si mise a sedere stando in mare, mentre tutta la folla era a terra lungo la riva. 
Insegnava loro molte cose con parabole e diceva loro nel suo insegnamento: «Ascoltate. Ecco, il seminatore uscì a seminare. Mentre seminava, una parte cadde lungo la strada; vennero gli uccelli e la mangiarono. Un’altra parte cadde sul terreno sassoso, dove non c’era molta terra; e subito germogliò perché il terreno non era profondo, ma quando spuntò il sole, fu bruciata e, non avendo radici, seccò. Un’altra parte cadde tra i rovi, e i rovi crebbero, la soffocarono e non diede frutto. Altre parti caddero sul terreno buono e diedero frutto: spuntarono, crebbero e resero il trenta, il sessanta, il cento per uno». E diceva: «Chi ha orecchi per ascoltare, ascolti!».
Quando poi furono da soli, quelli che erano intorno a lui insieme ai Dodici lo interrogavano sulle parabole. Ed egli diceva loro: «A voi è stato dato il mistero del regno di Dio; per quelli che sono fuori invece tutto avviene in parabole, affinché guardino, sì, ma non vedano, ascoltino, sì, ma non comprendano, perché non si convertano e venga loro perdonato».
E disse loro: «Non capite questa parabola, e come potrete comprendere tutte le parabole? Il seminatore semina la Parola. Quelli lungo la strada sono coloro nei quali viene seminata la Parola, ma, quando l’ascoltano, subito viene Satana e porta via la Parola seminata in loro. Quelli seminati sul terreno sassoso sono coloro che, quando ascoltano la Parola, subito l’accolgono con gioia, ma non hanno radice in se stessi, sono incostanti e quindi, al sopraggiungere di qualche tribolazione o persecuzione a causa della Parola, subito vengono meno. Altri sono quelli seminati tra i rovi: questi sono coloro che hanno ascoltato la Parola, ma sopraggiungono le preoccupazioni del mondo e la seduzione della ricchezza e tutte le altre passioni, soffocano la Parola e questa rimane senza frutto. Altri ancora sono quelli seminati sul terreno buono: sono coloro che ascoltano la Parola, l’accolgono e portano frutto: il trenta, il sessanta, il cento per uno».
Parola del Signore.

Il seme cade  sulla strada e passano gli uccelli del cielo e la portano via; parte cade sul terreno sassoso, c’è poco humus, viene fuori ma si secca; una parte cade sotto le spine, cresce ma poi le spine lo soffocano, non  muore ma non matura, non porta frutti. Poi c’è il terreno buono; voi in quale siete? Io sono tutti e quattro; dei giorni sono strada, dei giorni sono sassoso, dei giorni sono spine, dei giorni sono terreno buono. Il mio lavoro interiore è spezzare la pietra. C’è un tipo di graminacee che attecchisce sulla nuda roccia; basta inumidire la roccia e le sue radici riescono a sciogliere i sali contenuti nella roccia. Ho detto: «Signore, ecco la speranza: anche quando sono roccia qualcosa può crescere». 
Il lavoro interiore è sciogliere quei sali che sono nella roccia, è spezzare la roccia. Io vedo che appena arriva la parola del Signore facilmente sono pietra dura, cioè ho bisogno subito di purificare i sentimenti perché le prime reazioni mie sono sempre umane. Se io non faccio il lavoro interiore non spezzo la pietra, rimango pietra. Che duro! Spezzare la pietra, si fa piano, piano, e non è un lavoro ma il lavoro essenziale! 

Giovedì 31 Gennaio
S. Giovanni Bosco (m); S. Gimignano; S. Marcella 

Nato nel 1815 a Castelnuovo d’Asti, Giovanni, ordinato sacerdote, dedicò tutte le sue forze ai giovani, aiutandoli a raggiungere competenza e abilità professionali ma soprattutto a rispondere alla chiamata ad essere santi ed immacolati. Per questo, nel mettere le basi della sua spiritualità, scelse come modello san Francesco di Sales che proponeva un tipo di santità adatta a tutti, e da qui deriva il nome di “Salesiani” dell’ordine religioso da lui fondato nel 1859. La santità di Giovanni venne riconosciuta da Pio XI nel 1934. 

Dalla lettera agli Ebrei (Eb 10, 19-25)
Fratelli, poiché abbiamo piena libertà di entrare nel santuario per mezzo del sangue di Gesù, via nuova e vivente che egli ha inaugurato per noi attraverso il velo, cioè la sua carne, e poiché abbiamo un sacerdote grande nella casa di Dio, accostiamoci con cuore sincero, nella pienezza della fede, con i cuori purificati da ogni cattiva coscienza e il corpo lavato con acqua pura. 
Manteniamo senza vacillare la professione della nostra speranza, perché è degno di fede colui che ha promesso.
Prestiamo attenzione gli uni agli altri, per stimolarci a vicenda nella carità e nelle opere buone. Non disertiamo le nostre riunioni, come alcuni hanno l’abitudine di fare, ma esortiamoci a vicenda, tanto più che vedete avvicinarsi il giorno del Signore. Parola di Dio.

L’autore della lettera si lamenta che alcuni hanno l’abitudine di lasciare le riunioni Eucaristiche, cioè la Messa. 
Nella Messa Gesù ci coinvolge nella sua immolazione, nel suo sacrificio, dove la nostra nullità diventa strumento di vita e viene trasformata in una via grande che il Signore si sceglie per comunicare il suo amore: la consacrazione. E poi c'è il momento stupendo della comunione, costitutivo della Chiesa. Quando un fratello per orgoglio, per pigrizia, rifiuta questo momento del Signore, forse non si accorge della gravità della cosa. Il nostro non è un andare alla Messa, il nostro è un lasciarci possedere da Gesù. Quanto è grande questo! Quando andrete a casa e vi chiederanno: «Dove sei stato?». Voi direte: «Sono stato col Signore, e tu con chi?». Possa il Signore darci questa grazia ogni giorno di incontrarci con Lui.

Salmo 23 (24)
 
Noi cerchiamo il tuo volto, Signore.
 
Del Signore è la terra e quanto contiene:
il mondo con i suoi abitanti.
È lui che l’ha fondato sui mari
e sui fiumi l’ha stabilito.
 
Chi potrà salire il monte del Signore?
Chi potrà stare nel suo luogo santo?
Chi ha mani innocenti e cuore puro,
chi non si rivolge agli idoli. 
 
Egli otterrà benedizione dal Signore,
giustizia da Dio sua salvezza.
Ecco la generazione che lo cerca,
che cerca il tuo volto, Dio di Giacobbe.
 
Alleluia, alleluia.
Lampada per i miei passi è la tua parola,
luce sul mio cammino.
Alleluia.

DAL VANGELO SECONDO MARCO (Mc 4, 21-25)
In quel tempo, Gesù diceva [alla folla]: «Viene forse la lampada per essere messa sotto il moggio o sotto il letto? O non invece per essere messa sul candelabro? Non vi è infatti nulla di segreto che non debba essere manifestato e nulla di nascosto che non debba essere messo in luce. Se uno ha orecchi per ascoltare, ascolti!».
Diceva loro: «Fate attenzione a quello che ascoltate. Con la misura con la quale misurate sarà misurato a voi; anzi, vi sarà dato di più. Perché a chi ha, sarà dato; ma a chi non ha, sarà tolto anche quello che ha».
Parola del Signore.

La nostra vita trasformata da Cristo deve renderlo visibile. La luce che illumina, e quindi fa vedere il giusto cammino, deve venire dalla nostra vita in modo che la gente, il popolo, corra per farsi illuminare da quella luce.
Tutte le volte che ci ritiriamo da questa luce ed entriamo nelle tenebre del nostro io spaventoso ci spegniamo, i volti diventano spenti, perché non c'è luce intensa. L’Eucaristia è il ‘relè’ che dà più luce. Vai, sii luce nel mondo!

Venerdì 1 Febbraio
S. Trifone; S. Severo; B. Carlo Ferrari

DALLA LETTERA AGLI EBREI (Eb 10, 32-39)
Fratelli, richiamate alla memoria quei primi giorni: dopo aver ricevuto la luce di Cristo, avete dovuto sopportare una lotta grande e penosa, ora esposti pubblicamente a insulti e persecuzioni, ora facendovi solidali con coloro che venivano trattati in questo modo. Infatti avete preso parte alle sofferenze dei carcerati e avete accettato con gioia di essere derubati delle vostre sostanze, sapendo di possedere beni migliori e duraturi. Non abbandonate dunque la vostra franchezza, alla quale è riservata una grande ricompensa. Avete solo bisogno di perseveranza, perché, fatta la volontà di Dio, otteniate ciò che vi è stato promesso. Ancora un poco, infatti, un poco appena, e colui che deve venire, verrà e non tarderà. Il mio giusto per fede vivrà; ma se cede, non porrò in lui il mio amore. Noi però non siamo di quelli che cedono, per la propria rovina, ma uomini di fede per la salvezza della nostra anima. Parola di Dio.

L’umanità cerca uomini che, immersi in Dio, vivano in pienezza in Cristo Gesù! La prova che questi vivono è la loro vita gettata sulla parola di Lui. Queste persone vivono la loro relazione con Gesù. Uomini di fede integrale immersi nella vita che viene trasformata da quella fede. Queste persone diventano un segno di speranza e centro di attrazione e contraddizione. Queste persone agiscono nella Chiesa, con la Chiesa, per la Chiesa. La loro azione è preziosa perché è sempre nell’amore totale e senza condizioni ai pastori della Chiesa, al Papa. L’evangelizzazione avviene per trapianto vitale. Questa novità di vita deve essere portata sempre avanti come popolo di Dio. 

SALMO 36 (37)

La salvezza dei giusti viene dal Signore. 

Confida nel Signore e fa’ il bene: 
abiterai la terra e vi pascolerai con sicurezza.
Cerca la gioia nel Signore:
esaudirà i desideri del tuo cuore. 

Affida al Signore la tua via,
confida in lui ed egli agirà:
farà brillare come luce la tua giustizia,
il tuo diritto come il mezzogiorno. 
 
Il Signore rende sicuri i passi dell’uomo
e si compiace della sua via.
Se egli cade, non rimane a terra,
perché il Signore sostiene la sua mano.    
 
La salvezza dei giusti viene dal Signore:
nel tempo dell’angoscia è loro fortezza.
Il Signore li aiuta e li libera,
li libera dai malvagi e li salva,
perché in lui si sono rifugiati. 

Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia.

DAL VANGELO SECONDO MARCO (Mc 4, 26-34)
In quel tempo, Gesù diceva [alla folla]: «Così è il regno di Dio: come un uomo che getta il seme sul terreno; dorma o vegli, di notte o di giorno, il seme germoglia e cresce. Come, egli stesso non lo sa. Il terreno produce spontaneamente prima lo stelo, poi la spiga, poi il chicco pieno nella spiga; e quando il frutto è maturo, subito egli manda la falce, perché è arrivata la mietitura».
Diceva: «A che cosa possiamo paragonare il regno di Dio o con quale parabola possiamo descriverlo? È come un granello di senape che, quando viene seminato sul terreno, è il più piccolo di tutti i semi che sono sul terreno; ma, quando viene seminato, cresce e diventa più grande di tutte le piante dell’orto e fa rami così grandi che gli uccelli del cielo possono fare il nido alla sua ombra».
Con molte parabole dello stesso genere annunciava loro la Parola, come potevano intendere. Senza parabole non parlava loro ma, in privato, ai suoi discepoli spiegava ogni cosa. Parola del Signore.

Qual è la forza misteriosa interiore che fa crescere il Regno di Dio? Esso non è frutto dell’opera umana, ma è dono che Dio ha promesso definitivamente per mezzo di Cristo. Il Regno di Dio ha fatto irruzione nel mondo con Gesù come il seme cresce per sua forza interiore e prepara il raccolto. Il Regno di Dio cresce irresistibilmente da inizi nascosti. Il Regno di Dio non si può imporre con la forza esterna, con la violenza. Sarebbe come recidere il grano prima che sia maturo. Il granellino di senape (quella crocifera che ha semi giallo rossastri o rossi nerastri, finemente zigrinati, impiegati in medicina e in cucina) sembra al vederlo il più piccolo dei semi. Tuttavia dà origine ad una pianta cresciuta al punto tale che gli uccelli possono riposarsi facendovi sosta. Così il Regno di Dio, deludente nei suoi inizi, arriva ad accogliere tutti i popoli. Sì, il Regno di Dio è Gesù comunicato e partecipato. E’ la Chiesa cattolica che è il Corpo di cui Gesù è il Capo. E’ il Corpo mistico di Cristo. 
Il Regno di Dio è Dio che regna nell’interno del cuore dell’uomo, è la sovranità di Dio su tutte le cose, è una nuova relazione tra Dio e gli uomini. 

Sabato 2 Febbraio
Presentazione del Signore (f); S. Caterina de' Ricci
17a Giornata mondiale della vita consacrata

DAL LIBRO DEL PROFETA MALACHÌA (Ml 3, 1-4)
Così dice il Signore Dio: «Ecco, io manderò un mio messaggero a preparare la via davanti a me e subito entrerà nel suo tempio il Signore che voi cercate; e l’angelo dell’alleanza, che voi sospirate, eccolo venire, dice il Signore degli eserciti. 
Chi sopporterà il giorno della sua venuta? Chi resisterà al suo apparire? Egli è come il fuoco del fonditore e come la lisciva dei lavandai. 
Siederà per fondere e purificare l’argento; purificherà i figli di Levi, li affinerà come oro e argento, perché possano offrire al Signore un’offerta secondo giustizia. 
Allora l’offerta di Giuda e di Gerusalemme sarà gradita al Signore come nei giorni antichi, come negli anni lontani». Parola di Dio.

“Manderò un mio messaggero” cioè il precursore del Signore (Is 40,3), che nel corso della storia viene identificato con il profeta Elia. Il Signore Gesù lo identifica in Giovanni Battista (Mt 11,10) detto il “nuovo Elia”. 
È il messaggero inviato da Dio a preparare le strade del Signore,  è voce che grida nel deserto,  cioè è una voce che spezza il silenzio.
Il miglior modo di spezzare il tragico silenzio è il grido della vita che libera: l'accoglienza delle schiave liberate dalla strada è vita che illumina, grida, rompe il glaciale silenzio attorno a loro. I senza fissa dimora che vengono accolti a mensa in famiglia diventano luce abbagliante. Oltre che spezzare il silenzio con la vita intrisa di Gesù, bisogna spezzare il silenzio con la denuncia delle leggi inique, delle violenze a tutti i livelli.  

SALMO 23 (24)

Vieni, Signore, nel tuo tempio santo.

Alzate, o porte, la vostra fronte,
alzatevi, soglie antiche,
ed entri il re della gloria.  

Chi è questo re della gloria?
Il Signore forte e valoroso,
il Signore valoroso in battaglia.

Alzate, o porte, la vostra fronte,
alzatevi, soglie antiche,
ed entri il re della gloria.  
 
Chi è mai questo re della gloria?
Il Signore degli eserciti è il re della gloria. 

DALLA LETTERA AGLI EBREI (Eb 2, 14-18)
Poiché i figli hanno in comune il sangue e la carne, anche Cristo allo stesso modo ne è divenuto partecipe, per ridurre all’impotenza mediante la morte colui che della morte ha il potere, cioè il diavolo, e liberare così quelli che, per timore della morte, erano soggetti a schiavitù per tutta la vita. Egli infatti non si prende cura degli angeli, ma della stirpe di Abramo si prende cura. Perciò doveva rendersi in tutto simile ai fratelli, per diventare un sommo sacerdote misericordioso e degno di fede nelle cose che riguardano Dio, allo scopo di espiare i peccati del popolo. Infatti, proprio per essere stato messo alla prova e aver sofferto personalmente, egli è in grado di venire in aiuto a quelli che subiscono la prova. Parola di Dio.

Gesù è divenuto un uomo come tutti gli altri, condividendo tutte le debolezze degli uomini tranne  il peccato, ed è vissuto in una carne simile a quella del peccato, tanto da rendersi in tutto simile ai fratelli. Ha mantenuto questo stile tutta la vita, nonostante gli dicessero che era un mangione e un beone, egli non ha deflesso, nonostante che gli dicessero che egli era amico delle prostitute, ed è stato testardo fino alla fine della vita, e ha scelto di morire in croce pur sapendo che era una morte vergognosa. Ha proprio espiato il peccato del mondo, la vanità dell’uomo, rendendolo innocuo nella sua carne e caricandosi di quel peccato. Cristo Signore è stato trattato da peccato perché a noi non fosse imputato il peccato. Vivete come lui che era ricco e si è fatto povero per farci diventare ricchi della sua povertà!

Alleluia, alleluia.
I miei occhi hanno visto la tua salvezza:
luce per rivelarti alle genti
e gloria del tuo popolo, Israele
Alleluia.
 
DAL VANGELO SECONDO LUCA (Lc 2, 22-40) 
Quando furono compiuti i giorni della loro purificazione rituale, secondo la legge di Mosè, Maria e Giuseppe portarono il bambino a Gerusalemme per presentarlo al Signore – come è scritto nella legge del Signore: «Ogni maschio primogenito sarà sacro al Signore» – e per offrire in sacrificio una coppia di tortore o due giovani colombi, come prescrive la legge del Signore.
Ora a Gerusalemme c’era un uomo di nome Simeone, uomo giusto e pio, che aspettava la consolazione d’Israele, e lo Spirito Santo era su di lui. Lo Spirito Santo gli aveva preannunciato che non avrebbe visto la morte senza prima aver veduto il Cristo del Signore. 
Mosso dallo Spirito, si recò al tempio e, mentre i genitori vi portavano il bambino Gesù per fare ciò che la Legge prescriveva a suo riguardo, anch’egli lo accolse tra le braccia e benedisse Dio, dicendo: «Ora puoi lasciare, o Signore, che il tuo servo vada in pace, secondo la tua parola, perché i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele». Parola del Signore.

Quanti giorni dovevano passare per il tempo della purificazione dopo la nascita del bambino? Quaranta giorni per i maschi, per le femmine sessantacinque giorni. I primogeniti erano del Signore, ricordando la liberazione dall’Egitto. Tutti i primogeniti degli animali dovevano essere sacrificati a Dio, tranne l’asino che doveva essere o riscattato oppure ucciso perché era considerato un animale impuro, quindi non poteva essere offerto. Cosa dovevano dare per riscatto? Se la famiglia aveva disponibilità economiche doveva dare un agnello, se invece era povera doveva dare due tortore o due colombe: una per il sacrificio, una per il riscatto.
Avete visto che Giuseppe e Maria danno due tortore: erano una famiglia povera; Gesù è nato fuori le mura, era povero. Viene riscattato il primogenito che è di Dio: l’unico Figlio di Dio. Nel tempio c’è Simeone, profeta di Dio. «Ora lascia o Signore che il tuo servo vada in pace»,  la parola servo nella Bibbia richiama sempre la sofferenza con la quale si paga il male degli altri. L'uso di questa parola sta ad indicare come lui avesse sofferto tanto stando nel tempio, perché lo Spirito Santo gli aveva rivelato che lui non sarebbe morto senza vedere il Salvatore. Ne parlava con tutti e lo prendevano in giro: egli ne soffriva moltissimo, perché parlava nel Signore. 
Come bisogna far presto a dar tutta la vita a Cristo,  come Simeone che non faceva altro che parlare a tutti di Gesù. Dai, è bello! 

DOMENICA 3 FEBBRAIO
S. Biagio; S. Oscar
IV Domenica del Tempo Ordinario
35a Giornata della vita

DAL LIBRO DEL PROFETA GEREMÌA (Ger 1, 4-5.17-19)
Nei giorni del re Giosìa, mi fu rivolta questa parola del Signore: «Prima di formarti nel grembo materno, ti ho conosciuto, prima che tu uscissi alla luce, ti ho consacrato; ti ho stabilito profeta delle nazioni.
Tu, dunque, stringi la veste ai fianchi, àlzati e di’ loro tutto ciò che ti ordinerò; non spaventarti di fronte a loro, altrimenti sarò io a farti paura davanti a loro.
Ed ecco, oggi io faccio di te come una città fortificata, una colonna di ferro e un muro di bronzo contro tutto il paese, contro i re di Giuda e i suoi capi, contro i suoi sacerdoti e il popolo del paese. Ti faranno guerra, ma non ti vinceranno, perché io sono con te per salvarti». Parola di Dio.

Geremia è chiamato da Dio fin dal seno di sua madre, e non immaginava quanto avrebbe sofferto per portare a termine questa missione. 
Geremia non dovrà mai cercare in se stesso il supporto della sua missione, ma sul Signore che lo manda: «Io sono con te per salvarti». La forza di Geremia sarà la missione ricevuta dal Signore. 
Il cristiano è chiamato a parlare in nome di Dio e a presentare un messaggio che non è suo,  ma che è di un Altro e che è salvezza per tutti gli uomini.
Siate grandi perché Dio vi ha fatti grandi, vi ha scelti e vi manda a dare un annuncio che mette in crisi. Fratelli siamo chiamati, non per merito nostro, a giudicare il mondo, ma il nostro giudizio è un giudizio di vita, è la vita che giudica, che sconvolge perché linguaggio impopolare. Non è un qualcosa di indolore il Cristo, perché ti propone una vita totale, radicale, piena. 
SALMO 70 (71)

La mia bocca, Signore, racconterà la tua salvezza.

In te, Signore, mi sono rifugiato,
mai sarò deluso.
Per la tua giustizia, liberami e difendimi,
tendi a me il tuo orecchio e salvami.    

Sii tu la mia roccia,
una dimora sempre accessibile;
hai deciso di darmi salvezza:
davvero mia rupe e mia fortezza tu sei!
Mio Dio, liberami dalle mani del malvagio.     

Sei tu, mio Signore, la mia speranza,
la mia fiducia, Signore, fin dalla mia giovinezza.
Su di te mi appoggiai fin dal grembo materno,
dal seno di mia madre sei tu il mio sostegno.    

La mia bocca racconterà la tua giustizia,
ogni giorno la tua salvezza.
Fin dalla giovinezza, o Dio, mi hai istruito
e oggi ancora proclamo le tue meraviglie.   

DALLA PRIMA LETTERA DI SAN PAOLO APOSTOLO AI CORÌNZI (1Cor 12, 31 – 13, 13)
Fratelli,  desiderate intensamente i carismi più grandi. E allora, vi mostro la via più sublime. Se parlassi le lingue degli uomini e degli angeli, ma non avessi la carità, sarei come bronzo che rimbomba o come cimbalo che strepita. E se avessi il dono della profezia, se conoscessi tutti i misteri e avessi tutta la conoscenza, se possedessi tanta fede da trasportare le montagne, ma non avessi la carità, non sarei nulla. E se anche dessi in cibo tutti i miei beni e consegnassi il mio corpo, per averne vanto, ma non avessi la carità, a nulla mi servirebbe. La carità è magnanima, benevola è la carità; non è invidiosa, non si vanta, non si gonfia d’orgoglio, non manca di rispetto, non cerca il proprio interesse, non si adira, non tiene conto del male ricevuto, non gode dell’ingiustizia ma si rallegra della verità. Tutto scusa, tutto crede, tutto spera, tutto sopporta. La carità non avrà mai fine. Le profezie scompariranno, il dono delle lingue cesserà e la conoscenza svanirà. Infatti, in modo imperfetto noi conosciamo e in modo imperfetto profetizziamo. Ma quando verrà ciò che è perfetto, quello che è imperfetto scomparirà. Quand’ero bambino, parlavo da bambino, pensavo da bambino, ragionavo da bambino. Divenuto uomo, ho eliminato ciò che è da bambino. Adesso noi vediamo in modo confuso, come in uno specchio; allora invece vedremo faccia a faccia. Adesso conosco in modo imperfetto, ma allora conoscerò perfettamente, come anch’io sono conosciuto. Ora dunque rimangono queste tre cose: la fede, la speranza e la carità. Ma la più grande di tutte è la carità! Parola di Dio.

Il cap 13 della Prima Lettera ai Corinti è uno squarcio stupendo nell’amore di Dio.  La carità rimarrà sempre! L’amore  è il segno e il frutto e, insieme, la causa del mondo nuovo: «Da questo sapranno che siete miei discepoli, se vi amerete l’un l’altro»(Gv 13,15). Essere ‘suoi discepoli’ significa essere il Regno di Dio e il Regno di Dio è il mondo di Dio in mezzo al mondo degli uomini. Allora il segno che il mondo di Dio è in mezzo al mondo degli uomini è l’amore. Quindi è il segno del mondo nuovo, è il segno del «Ecco io faccio nuove cose», è la via per fare del Cristo il cuore del mondo. Non solo è il segno, ma è anche la causa: l’amore produce il mondo nuovo attorno a sé, il mondo nuovo che Cristo è venuto ad inaugurare. L’amore, e solo l’amore che circola tra il Padre e il Figlio, che è diffuso nei nostri cuori e che viene reso visibile nella nostra vita, solo quell’amore lì è la novità della vita di Dio, che irrompe nel mondo rigenerandolo. Ci chiediamo tanto come andare a Dio e poi guarda com’è semplice! Io vorrei che diventaste tutti specialisti della carità. È una specializzazione fantastica! 

Alleluia, alleluia.
Il Signore mi ha mandato a portare ai poveri il lieto annuncio,
a proclamare ai prigionieri la liberazione.
Alleluia.
 
DAL VANGELO SECONDO LUCA (Lc 4, 21-30)
In quel tempo, Gesù cominciò a dire nella sinagoga: «Oggi si è compiuta questa Scrittura che voi avete ascoltato». 
Tutti gli davano testimonianza ed erano meravigliati delle parole di grazia che uscivano dalla sua bocca e dicevano: «Non è costui il figlio di Giuseppe?». Ma egli rispose loro: «Certamente voi mi citerete questo proverbio: “Medico, cura te stesso. Quanto abbiamo udito che accadde a Cafàrnao, fallo anche qui, nella tua patria!”». Poi aggiunse: «In verità io vi dico: nessun profeta è bene accetto nella sua patria. Anzi, in verità io vi dico: c’erano molte vedove in Israele al tempo di Elìa, quando il cielo fu chiuso per tre anni e sei mesi e ci fu una grande carestia in tutto il paese; ma a nessuna di esse fu mandato Elìa, se non a una vedova a Sarèpta di Sidòne. C’erano molti lebbrosi in Israele al tempo del profeta Eliseo; ma nessuno di loro fu purificato, se non Naamàn, il Siro».
All’udire queste cose, tutti nella sinagoga si riempirono di sdegno. Si alzarono e lo cacciarono fuori della città e lo condussero fin sul ciglio del monte, sul quale era costruita la loro città, per gettarlo giù. Ma egli, passando in mezzo a loro, si mise in cammino. Parola del Signore.

Nei versetti precedenti questo brano Gesù aveva detto che lui era il Messia promesso dai profeti. Essi avevano manifestato il progetto di Dio di venire a guidare direttamente il suo popolo. Gesù afferma che il disegno di Dio si è attuato in lui, l’Unigenito figlio di Dio, che pur rimanendo Dio si è fatto uomo; è venuto a formare il nuovo popolo di Dio e a guidare questo popolo per salvare l’umanità. Tutti rimasero affascinati dalle parole di Gesù. Egli, in un tempo successivo, fa una seconda visita alla sua Nazareth. Questa volta l’accoglienza da parte dei cittadini di Nazareth è molto fredda e critica: «Chi crede di essere? Non è il figlio di Giuseppe?». 
Per chi non ha desiderio di convertirsi al disegno di Dio, Gesù non da spettacolo con i miracoli. La reazione dei nazaretani è tremenda: lo portano su una rupe per ucciderlo. Ma Gesù se ne va indenne. La fede in Gesù è essenziale per la salvezza. La fede è genuina quando genera l'amore e la conversione. Salvaci, Signore, dall'essere atei che sanno molto su Dio!

Lunedì 4 Febbraio
S. Nicola Studita; S. Gilberto; S. Giuseppe da Leonessa

DALLA LETTERA AGLI EBREI (Eb 11, 32-40)
Fratelli, che dirò ancora? Mi mancherebbe il tempo se volessi narrare di Gedeone, di Barak, di Sansone, di Iefte, di Davide, di Samuèle e dei profeti; per fede, essi conquistarono regni, esercitarono la giustizia, ottennero ciò che era stato promesso, chiusero le fauci dei leoni, spensero la violenza del fuoco, sfuggirono alla lama della spada, trassero vigore dalla loro debolezza, divennero forti in guerra, respinsero invasioni di stranieri. Alcune donne riebbero, per risurrezione, i loro morti. Altri, poi, furono torturati, non accettando la liberazione loro offerta, per ottenere una migliore risurrezione. Altri, infine, subirono insulti e flagelli, catene e prigionia. Furono lapidati, torturati, tagliati in due, furono uccisi di spada, andarono in giro coperti di pelli di pecora e di capra, bisognosi, tribolati, maltrattati – di loro il mondo non era degno! –, vaganti per i deserti, sui monti, tra le caverne e le spelonche della terra.
Tutti costoro, pur essendo stati approvati a causa della loro fede, non ottennero ciò che era stato loro promesso: Dio infatti per noi aveva predisposto qualcosa di meglio, affinché essi non ottenessero la perfezione senza di noi. Parola di Dio.

Che cos'è la fede?  La fede è un atto con cui l'uomo si rimette a Dio, senso etimologico della parola, si mette di nuovo in Dio,  si abbandona in Dio, che è verità e bontà, come unica fonte della salvezza. 
Avendo Dio parlato per mezzo di suo Figlio, dopo la lunga preparazione dell'antico testamento (Eb 11), a lui ormai bisogna credere e dopo di lui bisogna credere al Kerigma (annuncio) del vangelo. 
Annunziato dagli apostoli, questo vangelo è che Dio ha resuscitato il Cristo dai morti e lo ha costituito Kyrios, cioè Signore, per cui è il centro di tutto: «E' piaciuto a Dio dare un nuovo capo a tutte le cose». La fede nel nome di Gesù Cristo, Signore, Figlio di Dio, è così la condizione indispensabile della salvezza perché in Cristo ci viene la salvezza. 
E’ la fede in Cristo che ci apre all’infinito di Dio, al mondo di Dio. Noi non abbiamo altro mediatore al di fuori di lui, non abbiamo altra strada all’infuori di lui per andare a Dio. 

SALMO 30 (31)
 
Rendete saldo il vostro cuore, voi tutti che sperate nel Signore.
 
Quanto è grande la tua bontà, Signore!
La riservi per coloro che ti temono,
la dispensi, davanti ai figli dell’uomo,
a chi in te si rifugia.
 
Tu li nascondi al riparo del tuo volto,
lontano dagli intrighi degli uomini;
li metti al sicuro nella tua tenda,
lontano dai litigi delle lingue.
 
Benedetto il Signore,
che per me ha fatto meraviglie di grazia
in una città fortificata. 
 
Io dicevo, nel mio sgomento:
«Sono escluso dalla tua presenza».
Tu invece hai ascoltato la voce della mia preghiera
quando a te gridavo aiuto.
 
Amate il Signore, voi tutti suoi fedeli;
il Signore protegge chi ha fiducia in lui
e ripaga in abbondanza chi opera con superbia.
 
Alleluia, alleluia.
Un grande profeta è sorto tra noi, 
e Dio ha visitato il suo popolo.
Alleluia.
 
DAL VANGELO SECONDO MARCO (Mc 5, 1-20)    
In quel tempo, Gesù e i suoi discepoli giunsero all’altra riva del mare, nel paese dei Gerasèni. Sceso dalla barca, subito dai sepolcri gli venne incontro un uomo posseduto da uno spirito impuro. 
Costui aveva la sua dimora fra le tombe e nessuno riusciva a tenerlo legato, neanche con catene, perché più volte era stato legato con ceppi e catene, ma aveva spezzato le catene e spaccato i ceppi, e nessuno riusciva più a domarlo. Continuamente, notte e giorno, fra le tombe e sui monti, gridava e si percuoteva con pietre. 
Visto Gesù da lontano, accorse, gli si gettò ai piedi e, urlando a gran voce, disse: «Che vuoi da me, Gesù, Figlio del Dio altissimo? Ti scongiuro, in nome di Dio, non tormentarmi!». Gli diceva infatti: «Esci, spirito impuro, da quest’uomo!». E gli domandò: «Qual è il tuo nome?». «Il mio nome è Legione – gli rispose – perché siamo in molti». E lo scongiurava con insistenza perché non li cacciasse fuori dal paese. 
C’era là, sul monte, una numerosa mandria di porci al pascolo. E lo scongiurarono: «Mandaci da quei porci, perché entriamo in essi». Glielo permise. E gli spiriti impuri, dopo essere usciti, entrarono nei porci e la mandria si precipitò giù dalla rupe nel mare; erano circa duemila e affogarono nel mare. 
I loro mandriani allora fuggirono, portarono la notizia nella città e nelle campagne e la gente venne a vedere che cosa fosse accaduto. Giunsero da Gesù, videro l’indemoniato seduto, vestito e sano di mente, lui che era stato posseduto dalla Legione, ed ebbero paura. Quelli che avevano visto, spiegarono loro che cosa era accaduto all’indemoniato e il fatto dei porci. Ed essi si misero a pregarlo di andarsene dal loro territorio. 
Mentre risaliva nella barca, colui che era stato indemoniato lo supplicava di poter restare con lui. Non glielo permise, ma gli disse: «Va’ nella tua casa, dai tuoi, annuncia loro ciò che il Signore ti ha fatto e la misericordia che ha avuto per te». Egli se ne andò e si mise a proclamare per la Decàpoli quello che Gesù aveva fatto per lui e tutti erano meravigliati. Parola del Signore.

Il demonio c'è, perché lo dice chiaro e tondo la Parola di Dio, e continuamente nella scrittura c'è la presenza di Satana, che agisce, che tenta l'uomo al male, per odio contro Dio. 
Quando siamo in peccato, siamo nell'area di Satana, e Satana è come le formiche, trova delle situazioni così belle e buone in cui ci stiamo dentro felici e contenti. Dopo quando chiedono: «Quanti siete?», rispondono: «Siamo una legione». Il peccato è uno solo, però la manifestazione del peccato è molteplice. Quelli che noi chiamiamo peccati, sono manifestazioni dell'unico peccato che è il rifiuto di amare Dio. Perché noi possiamo veramente pentirci e non in astratto, confessiamo le manifestazioni del peccato, specialmente quelle che fanno vergognare, diventare rossi, e la grazia di Dio ci occuperà. Cerchiamo di non essere mai un abitacolo per una legione!

Martedì 5 Febbraio
S. Agata; S. Saba; B. Elisabetta Canori Mora

Secondo la tradizione Agata, giovane catanese, si consacrò a Dio da giovane e rifiutò più volte proposte di nozze. Quintino, governatore della città, affascinato da Agata e saputo che era una consacrata, le ordinò di adorare gli dei pagani. Al suo rifiuto prima tentò di corromperla, poi la torturò. Dopo la sua morte, avvenuta il 5 febbraio 251, il suo culto si diffuse ben presto sia nella chiesa d’Occidente che in quella d’Oriente. 

DALLA LETTERA AGLI EBREI (Eb 12, 1-4)
Fratelli, anche noi, circondati da tale moltitudine di testimoni, avendo deposto tutto ciò che è di peso e il peccato che ci assedia, corriamo con perseveranza nella corsa che ci sta davanti, tenendo fisso lo sguardo su Gesù, colui che dà origine alla fede e la porta a compimento. Egli, di fronte alla gioia che gli era posta dinanzi, si sottopose alla croce, disprezzando il disonore, e siede alla destra del trono di Dio. 
Pensate attentamente a colui che ha sopportato contro di sé una così grande ostilità dei peccatori, perché non vi stanchiate perdendovi d’animo. Non avete ancora resistito fino al sangue nella lotta contro il peccato. Parola di Dio.

Tenendo fisso lo sguardo su Gesù Cristo ecco che tu ti metti in tutti i campi, ovunque sei, (nel campo sociale, nel campo politico, nella casa famiglia, ecc) ed hai dentro un fuoco che ti divora dentro, il quale ti porta anche alle divisioni, agli scontri, perché freme il tuo cuore di fronte alla sofferenza, all'ingiustizia. Lì dove sei ti presenti per quel che sei, non hai paura! Molte volte ti vorranno alleato della mediocrità, del silenzio e dell'inchinare sempre il dorso, invece no, tu tieni il tuo sguardo fisso su Cristo! Lo sguardo fisso in Gesù lo tieni nell'Eucarestia, infatti nella consacrazione si ripresenta il sacrificio del Signore, viene reso attuale. In quell'istante, con tutti i partecipanti presenti, avviene un legame particolare e unico. Tu non te ne accorgi cosa avviene dentro di te, però te ne accorgerai che vai via con freschezza d'amore e staccato dal peccato perché Gesù è nutrimento, è proprio un principio attivo in te.
Vi auguro solo una cosa: siate semplici, non complicati, buttate via voi stessi contemplando Gesù, per cui la vita è nuova, non c'è più niente di male che domina, sarete figli gioiosi che vivono con un respiro umano tutta la vita. Sarete sempre giovani, ma è l'Eucarestia il fondamento, non lasciatela mai!  

SALMO 21 (22)
 
Ti loderanno, Signore, quelli che ti cercano.
 
Scioglierò i miei voti davanti ai suoi fedeli.
I poveri mangeranno e saranno saziati,
loderanno il Signore quanti lo cercano;
il vostro cuore viva per sempre! 
 
Ricorderanno e torneranno al Signore
tutti i confini della terra;
davanti a te si prostreranno 
tutte le famiglie dei popoli. 
 
A lui solo si prostreranno
quanti dormono sotto terra,
davanti a lui si curveranno
quanti discendono nella polvere.
 
Lo servirà la mia discendenza.
Si parlerà del Signore alla generazione che viene;
annunceranno la sua giustizia;
al popolo che nascerà diranno:
«Ecco l’opera del Signore!».
 
Alleluia, alleluia.
Cristo ha preso le nostre infermità
e si è caricato delle nostre malattie.
Alleluia.
 
DAL VANGELO SECONDO MARCO (Mc 5, 21-43)
In quel tempo, essendo Gesù passato di nuovo in barca all’altra riva, gli si radunò attorno molta folla ed egli stava lungo il mare. E venne uno dei capi della sinagoga, di nome Giàiro, il quale, come lo vide, gli si gettò ai piedi e lo supplicò con insistenza: «La mia figlioletta sta morendo: vieni a imporle le mani, perché sia salvata e viva». Andò con lui. Molta folla lo seguiva e gli si stringeva intorno.
Ora una donna, che aveva perdite di sangue da dodici anni e aveva molto sofferto per opera di molti medici, spendendo tutti i suoi averi senza alcun vantaggio, anzi piuttosto peggiorando, udito parlare di Gesù, venne tra la folla e da dietro toccò il suo mantello. Diceva infatti: «Se riuscirò anche solo a toccare le sue vesti, sarò salvata». E subito le si fermò il flusso di sangue e sentì nel suo corpo che era guarita dal male.
E subito Gesù, essendosi reso conto della forza che era uscita da lui, si voltò alla folla dicendo: «Chi ha toccato le mie vesti?». I suoi discepoli gli dissero: «Tu vedi la folla che si stringe intorno a te e dici: “Chi mi ha toccato?”». Egli guardava attorno, per vedere colei che aveva fatto questo. E la donna, impaurita e tremante, sapendo ciò che le era accaduto, venne, gli si gettò davanti e gli disse tutta la verità. Ed egli le disse: «Figlia, la tua fede ti ha salvata. Va’ in pace e sii guarita dal tuo male».
Stava ancora parlando, quando dalla casa del capo della sinagoga vennero a dire: «Tua figlia è morta. Perché disturbi ancora il Maestro?». Ma Gesù, udito quanto dicevano, disse al capo della sinagoga: «Non temere, soltanto abbi fede!». E non permise a nessuno di seguirlo, fuorché a Pietro, Giacomo e Giovanni, fratello di Giacomo. 
Giunsero alla casa del capo della sinagoga ed egli vide trambusto e gente che piangeva e urlava forte. Entrato, disse loro: «Perché vi agitate e piangete? La bambina non è morta, ma dorme». E lo deridevano. Ma egli, cacciati tutti fuori, prese con sé il padre e la madre della bambina e quelli che erano con lui ed entrò dove era la bambina. Prese la mano della bambina e le disse: «Talità kum», che significa: «Fanciulla, io ti dico: àlzati!». E subito la fanciulla si alzò e camminava; aveva infatti dodici anni. Essi furono presi da grande stupore. E raccomandò loro con insistenza che nessuno venisse a saperlo e disse di darle da mangiare. Parola del Signore.

I discepoli di Gesù erano rimasti proprio male: non erano riusciti a liberare un ragazzo epilettico dalla malattia che lo affiggeva. Sia il padre che i discepoli ritenevano che il disturbo che il ragazzo aveva fosse dovuto ad un demonio che lo possedeva. Gesù li rimprovera per la mancanza di fede nell’amore potente di Dio e nella mancanza di preghiera. «Tutto è possibile a chi crede. – spiega Gesù - Se credi, l’onnipotenza divina può fare tutto». Il padre fa il salto di qualità e dice prontamente: «Credo». Il miracolo è un intervento diretto di Dio con il quale vengono superate le leggi della natura. E Dio opera il miracolo seguendo il suo amore. Chiedete sempre il miracolo però aggiungete: «Non la mia, ma la tua volontà sia fatta». I miracoli sono molto più frequenti di quello che pensate. 

Mercoledì 6 Febbraio
Ss. Paolo Miki e c. martiri (m); B. Alfonso M. Fusco

DALLA LETTERA AGLI EBREI (Eb 12, 4-7.11-15)
Fratelli, non avete ancora resistito fino al sangue nella lotta contro il peccato e avete già dimenticato l’esortazione a voi rivolta come a figli: «Figlio mio, non disprezzare la correzione del Signore e non ti perdere d’animo quando sei ripreso da lui; perché il Signore corregge colui che egli ama e percuote chiunque riconosce come figlio». È per la vostra correzione che voi soffrite! Dio vi tratta come figli; e qual è il figlio che non viene corretto dal padre? Certo, sul momento, ogni correzione non sembra causa di gioia, ma di tristezza; dopo, però, arreca un frutto di pace e di giustizia a quelli che per suo mezzo sono stati addestrati.Perciò, rinfrancate le mani inerti e le ginocchia fiacche e camminate diritti con i vostri piedi, perché il piede che zoppica non abbia a storpiarsi, ma piuttosto a guarire. Cercate la pace con tutti e la santificazione, senza la quale nessuno vedrà mai il Signore; vigilate perché nessuno si privi della grazia di Dio. Non spunti né cresca in mezzo a voi alcuna radice velenosa, che provochi danni e molti ne siano contagiati. Parola di Dio.

Che cos’è la correzione? La parola significa: «reggere insieme, sostenere insieme». Se uno sta per mettere il piede su un ponticello esile di neve su un crepaccio in montagna, la guida alpina interviene e con uno strattone anche violento lo tira via dal rischio di cadere nel crepaccio e morire. Lo strattone fa male, ma è necessario per la salvezza. Dio è amore e vigila su di noi con amore e sapienza infinita. Tutte le volte che noi andiamo fuori dal sentiero della vita, ci riporta nell’alveo della vita con “strattoni” anche dolorosi; ma noi siamo il suo cuore. Malattie, incidenti e ogni fatto che noi chiamiamo disgrazia, sono opportunità che il Signore ci offre per crescere interiormente nell’amore e nella santità della vita. Non sempre riesci ad avere chiaro il perché di certi avvenimenti e allora dici al Signore: «Signore io non so perché, ma so che tu lo sai e questo mi basta».  «Rinfranca le mani cadenti, le ginocchia infiacchite» (Is 35,3). In che modo? Entra nel cuore di Cristo con la preghiera. 

SALMO 102 (103)
 
L’amore del Signore è da sempre.
 
Benedici il Signore, anima mia,
quanto è in me benedica il suo santo nome.
Benedici il Signore, anima mia,
non dimenticare tutti i suoi benefici.  
 
Come è tenero un padre verso i figli,
così il Signore è tenero verso quelli che lo temono,
perché egli sa bene di che siamo plasmati,
ricorda che noi siamo polvere. 
 
Ma l’amore del Signore è da sempre,
per sempre su quelli che lo temono,
e la sua giustizia per i figli dei figli,
per quelli che custodiscono la sua alleanza. 
 
Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.
 
DAL VANGELO SECONDO MARCO (Mc 6, 1-6) 
In quel tempo, Gesù venne nella sua patria e i suoi discepoli lo seguirono. 
Giunto il sabato, si mise a insegnare nella sinagoga. E molti, ascoltando, rimanevano stupiti e dicevano: «Da dove gli vengono queste cose? E che sapienza è quella che gli è stata data? E i prodigi come quelli compiuti dalle sue mani? Non è costui il falegname, il figlio di Maria, il fratello di Giacomo, di Ioses, di Giuda e di Simone? E le sue sorelle, non stanno qui da noi?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria, tra i suoi parenti e in casa sua». E lì non poteva compiere nessun prodigio, ma solo impose le mani a pochi malati e li guarì. E si meravigliava della loro incredulità.
Gesù percorreva i villaggi d’intorno, insegnando. Parola del Signore.

La grande lotta che vi è nel mondo, in fondo, è questa: tace la profezia di Dio! Non possiamo permetterci di perdere tempo; il mondo attende la rivelazione dei figli di Dio.  E' evidente che quando tu sarai vero profeta di Dio nella tua casa, nella tua famiglia, nella tua casa famiglia,  ti sentirai dire: «Ma chi sei tu? Ti conosciamo già. Chi sei tu che mi vieni a dire queste cose? Vai, vai». Un profeta non è disprezzato se non nella sua patria. 
Tu, moglie, sei profeta di Dio per il tuo marito quando lo ami e lui non ha voglia di niente e tu continui a stare in ginocchio e a riempirti dell'amore di Dio, allora sei profeta di Dio per lui. 
Tu, marito, veramente sei profeta di Dio quando ami la tua moglie, debole nella fede, e continui a riempirti del tuo Dio. 
Tutte le volte che dividete il pane, tutte le volte che sentite nel vostro cuore il disprezzo di chi è disprezzato, e piangete per quello; tutte le volte che sentite la solitudine in chi è solo, tutte le volte che sentite che non potete mangiare tranquilli da soli, perché c'è l'altro fratello che non mangia, allora voi siete profeti di Dio. Nella misura che sentite nel vostro cuore il grido di Cristo che è nel povero, nel disprezzato, che è il segno della dissoluzione di questa povera umanità, ecco la profezia di Dio si nutre bene dentro di voi. 

Giovedì 7 Febbraio
S. Partenio; B. Rosalia Rendu; B. Pio IX

DALLA LETTERA AGLI EBREI (Eb 12, 18-19.21-24)
Fratelli, voi non vi siete avvicinati a qualcosa di tangibile né a un fuoco ardente né a oscurità, tenebra e tempesta, né a squillo di tromba e a suono di parole, mentre quelli che lo udivano scongiuravano Dio di non rivolgere più a loro la parola. Lo spettacolo, in realtà, era così terrificante che Mosè disse: «Ho paura e tremo». 
Voi invece vi siete accostati al monte Sion, alla città del Dio vivente, alla Gerusalemme celeste e a migliaia di angeli, all’adunanza festosa e all’assemblea dei primogeniti i cui nomi sono scritti nei cieli, al Dio giudice di tutti e agli spiriti dei giusti resi perfetti, a Gesù, mediatore dell’alleanza nuova, e al sangue purificatore, che è più eloquente di quello di Abele. Parola di Dio.

Nell’Antico Testamento Dio si manifestava al popolo con fenomeni fisici terrificanti come sul Sinai, ora invece si manifesta attraverso una comunione vitale, individuale e comunitaria. Ora l’incontro con Dio avviene in un popolo santo, che abita in una città nuova, la Gerusalemme celeste, la Chiesa Cattolica, cioè universale. I patriarchi hanno visto questa città nuova, basata sull’amore di Dio che compenetra tutti i credenti in Cristo. E’ l’intimità divina comunicata e partecipata a coloro che scelgono di vivere in Cristo: «Se uno mi ama, il Padre lo amerà e noi verremo a lui e porremo la nostra dimora presso di lui». (Gv 14,23)
L'essenza dell'essere umano è essere in Dio. E per questo che nel mondo c'è l'eterna scontentezza! 
SALMO 47 (48)
Abbiamo conosciuto, Signore, il tuo amore.
 Grande è il Signore e degno di ogni lode
nella città del nostro Dio.
La tua santa montagna, altura stupenda,
è la gioia di tutta la terra. 

Il monte Sion, vera dimora divina,
è la capitale del grande re.
Dio nei suoi palazzi
un baluardo si è dimostrato.

Come avevamo udito, così abbiamo visto
nella città del Signore degli eserciti,
nella città del nostro Dio;
Dio l’ha fondata per sempre.

O Dio, meditiamo il tuo amore
dentro il tuo tempio.
Come il tuo nome, o Dio,
così la tua lode si estende
sino all’estremità della terra;
di giustizia è piena la tua destra.
 
Alleluia, alleluia.
Il regno di Dio è vicino, dice il Signore:
convertitevi e credete nel Vangelo.
Alleluia.
 
DAL VANGELO SECONDO MARCO (Mc 6, 7-13)    
In quel tempo, Gesù chiamò a sé i Dodici e prese a mandarli a due a due e dava loro potere sugli spiriti impuri. E ordinò loro di non prendere per il viaggio nient’altro che un bastone: né pane, né sacca, né denaro nella cintura; ma di calzare sandali e di non portare due tuniche. 
E diceva loro: «Dovunque entriate in una casa, rimanetevi finché non sarete partiti di lì. Se in qualche luogo non vi accogliessero e non vi ascoltassero, andatevene e scuotete la polvere sotto i vostri piedi come testimonianza per loro». 
Ed essi, partiti, proclamarono che la gente si convertisse, scacciavano molti demòni, ungevano con olio molti infermi e li guarivano.
Parola del Signore.

Ogni battezzato è mosso dallo Spirito Santo a trasfondere Gesù negli altri. Non basta lavorare per Gesù, è necessario lavorare in Gesù. Chi lavora solamente per Gesù facilmente diventa un facchino che tante volte si stanca e perde di smalto. Chi opera in Gesù diventa un innamorato di Gesù; è guidato dall’intelligenza d’amore, è creativo ed instancabile. Bisogna pregare perché lo Spirito Santo incendi il cuore dei cristiani, perché Cristo venga conosciuto ed amato, perché ogni cristiano sia comunicatore di Gesù.

Venerdì 8 Febbraio
S. Girolamo Emiliani (mf); S. Giuseppina Bakhita (mf)

Giuseppina nacque nel 1869 in Sudan. A sette anni venne rapita e resa schiava, subì torture e grandi sofferenze. Riscattata dal console italiano a Khartum arrivò in Italia dove conobbe Gesù e si consacrò a lui tra le figlie di santa Maddalena di Canossa. Il suo profondo desiderio di far conoscere il Signore le faceva dire: 'Siate buoni, amate il Signore, pregate per quelli che non lo conoscono. Sapeste che grande grazia è conoscere Dio!'. E’ la prima santa del Sudan e la prima donna africana ad essere canonizzata senza essere martire. 

DALLA LETTERA AGLI EBREI (Eb 13, 1-8)
Fratelli, l’amore fraterno resti saldo. Non dimenticate l’ospitalità; alcuni, praticandola, senza saperlo hanno accolto degli angeli. Ricordatevi dei carcerati, come se foste loro compagni di carcere, e di quelli che sono maltrattati, perché anche voi avete un corpo. Il matrimonio sia rispettato da tutti e il letto nuziale sia senza macchia. I fornicatori e gli adùlteri saranno giudicati da Dio. La vostra condotta sia senza avarizia; accontentatevi di quello che avete, perché Dio stesso ha detto: «Non ti lascerò e non ti abbandonerò». Così possiamo dire con fiducia: «Il Signore è il mio aiuto, non avrò paura. Che cosa può farmi l’uomo?».
Ricordatevi dei vostri capi, i quali vi hanno annunciato la parola di Dio. Considerando attentamente l’esito finale della loro vita, imitatene la fede. 
Gesù Cristo è lo stesso ieri e oggi e per sempre! Parola di Dio

Dice la Lettera agli Ebrei che accogliendo gli ospiti hanno accolto degli angeli, quindi è una cosa grande l'ospitalità; a noi è chiesta per la nostra salvezza.
Il buon esempio commuove, ma non sempre converte, invece l’accoglienza converte sempre, fa cambiare i valori. In tutte le famiglie che hanno fatto accoglienza io ho visto che avviene la conversione. Aprendoti all’accoglienza sbarchi in una nuova terra: dalla preoccupazione di te stesso passi alla cura e preoccupazione degli altri; dal cercare la sicurezza nelle cose, la trovi nella relazione che coloro che tu accogli suscitano con te. In te cambiano d’importanza le cose.
Diceva bene Don Mazzolari che alla domanda: «Chi è il povero?», rispondeva: «Il povero è quello che non si vorrebbe e si fa finta di non vederlo». La famiglia è il luogo dell'accoglienza. Questa è la sfida: la rigenerazione nell'amore. Non temete, andate avanti, scandalizzate questo mondo, scocciatelo, non venite a patti!  Finché c'è un bambino che chiede una mamma noi non possiamo stare tranquilli! Non puoi dare al povero le risposte che tu puoi dare, ma devi metterti in crisi per dare le risposte agli altri!

SALMO 26 (27)
 
Il Signore è mia luce e mia salvezza.
 Il Signore è mia luce e mia salvezza:
di chi avrò timore?
Il Signore è difesa della mia vita:
di chi avrò paura? 
 
Se contro di me si accampa un esercito,
il mio cuore non teme;
se contro di me si scatena una guerra,
anche allora ho fiducia. 
 
Nella sua dimora mi offre riparo
nel giorno della sventura.
Mi nasconde nel segreto della sua tenda,
sopra una roccia m’innalza. 
 
Il tuo volto, Signore, io cerco.
Non nascondermi il tuo volto,
non respingere con ira il tuo servo.
Sei tu il mio aiuto, non lasciarmi. 
 
Alleluia, alleluia.
Beati coloro che custodiscono la parola di Dio
con cuore integro e buono 
e producono frutto con perseveranza.
Alleluia.
 
DAL VANGELO SECONDO MARCO (Mc 6, 14-29)
In quel tempo, il re Erode sentì parlare di Gesù, perché il suo nome era diventato famoso. Si diceva: «Giovanni il Battista è risorto dai morti e per questo ha il potere di fare prodigi». Altri invece dicevano: «È Elìa». Altri ancora dicevano: «È un profeta, come uno dei profeti». Ma Erode, al sentirne parlare, diceva: «Quel Giovanni che io ho fatto decapitare, è risorto!».
Proprio Erode, infatti, aveva mandato ad arrestare Giovanni e lo aveva messo in prigione a causa di Erodìade, moglie di suo fratello Filippo, perché l’aveva sposata. Giovanni infatti diceva a Erode: «Non ti è lecito tenere con te la moglie di tuo fratello». Per questo Erodìade lo odiava e voleva farlo uccidere, ma non poteva, perché Erode temeva Giovanni, sapendolo uomo giusto e santo, e vigilava su di lui; nell’ascoltarlo restava molto perplesso, tuttavia lo ascoltava volentieri. Venne però il giorno propizio, quando Erode, per il suo compleanno, fece un banchetto per i più alti funzionari della sua corte, gli ufficiali dell’esercito e i notabili della Galilea. Entrata la figlia della stessa Erodìade, danzò e piacque a Erode e ai commensali. Allora il re disse alla fanciulla: «Chiedimi quello che vuoi e io te lo darò». E le giurò più volte: «Qualsiasi cosa mi chiederai, te la darò, fosse anche la metà del mio regno». Ella uscì e disse alla madre: «Che cosa devo chiedere?». Quella rispose: «La testa di Giovanni il Battista». E subito, entrata di corsa dal re, fece la richiesta, dicendo: «Voglio che tu mi dia adesso, su un vassoio, la testa di Giovanni il Battista». Il re, fattosi molto triste, a motivo del giuramento e dei commensali non volle opporle un rifiuto. E subito il re mandò una guardia e ordinò che gli fosse portata la testa di Giovanni. La guardia andò, lo decapitò in prigione e ne portò la testa su un vassoio, la diede alla fanciulla e la fanciulla la diede a sua madre. I discepoli di Giovanni, saputo il fatto, vennero, ne presero il cadavere e lo posero in un sepolcro. Parola del Signore.

Giovanni ha parlato chiaro ad Erode e lo sapeva che lo avrebbe ucciso, ma è andato lo stesso. L'amore a Dio, l'amore ai poveri, ai disperati, agli oppressi, in lui era più forte dell'amore alla propria vita. 
L'amore ai poveri che non scaturisce da Dio finisce in breve tempo! Ci sarà sempre una scusa per dire che non si può più aiutarli. Ci sarà sempre una scusa, ma sarà la scusa scritta sulla tomba di una vita dello spirito che non c'è più e che muore! Ci sarà sempre la scusa del difendersi, ma chi ama il povero perché ama Dio, nessuno mai lo potrà fermare, neanche il rischio di perdere la propria vita. Ricordatevi che verrà l'ora in cui capirete la profezia, in cui vedrete se stimerete più la vostra vita che la vita di Dio e dei suoi poveri. Quel giorno si giudicherà la vostra esistenza, sarà messa alla prova. Se non avrete il coraggio della profezia e rifiuterete, ricordatevi che non sarete condannati perché Dio è misericordioso, ma avrete il dolore di aver perduto l'amore dei vostri fratelli poveri che diranno: «Speravamo in loro, ma la speranza è stata delusa». Non fate le fughe verso i poveri, qualche scappata verso i poveri per illudervi che vivete, ma lasciatevi convertire dai fratelli nostri poveri e ultimi. Siate profeti di Dio! 

 Sabato 9 Febbraio
S. Apollonia; S. Sabino; B. Anna K. Emmerick

DALLA LETTERA AGLI EBREI (Eb 13, 15-17.20-21)
Fratelli, per mezzo di Gesù offriamo a Dio continuamente un sacrificio di lode, cioè il frutto di labbra che confessano il suo nome.
Non dimenticatevi della beneficenza e della comunione dei beni, perché di tali sacrifici il Signore si compiace.
Obbedite ai vostri capi e state loro sottomessi, perché essi vegliano su di voi e devono renderne conto, affinché lo facciano con gioia e non lamentandosi. Ciò non sarebbe di vantaggio per voi.
Il Dio della pace, che ha ricondotto dai morti il Pastore grande delle pecore, in virtù del sangue di un’alleanza eterna, il Signore nostro Gesù, vi renda perfetti in ogni bene, perché possiate compiere la sua volontà, operando in voi ciò che a lui è gradito per mezzo di Gesù Cristo, al quale sia gloria nei secoli dei secoli. Amen. Parola di Dio.

Confessare il nome di Dio significa proclamare con la vita che lui è tutto per noi e che la sua vita d’amore, di verità, di giustizia, di bene, di gioia, è in noi perché lo seguiamo, lo viviamo. Gli uomini allora diranno: «Guarda quanto sono belli quelli che vivono in Cristo! Seguiamoli!». Dio vuole che i beni di questa terra siano prodotti e distribuiti secondo il bisogno di ognuno. L’industria è necessaria, indispensabile, ma l’industriale che segue la sapienza e l’amore di Cristo prende per sé e per la sua famiglia lo stipendio dell’ultimo dei suoi operai; il di più del necessario non gli appartiene, è di tutti, a partire dai disoccupati, da coloro che non possono lavorare. Ciò che si ha in più del necessario, a causa della terribile ingiustizia distributiva umana, appartiene a chi ne ha bisogno. Ma tutti devono lavorare; San Paolo afferma che chi non lavora, pur avendone le capacità, non mangi. Dio non vuole figli vagabondi che scroccano la vita facendo lavorare gli altri per loro. Il lavoro più necessario e più stupendo è quello della condivisione della vita degli ultimi, degli emarginati, dei figli di nessuno, dei disabili, mettendo la propria vita con la loro. 
 
SALMO 22 (23)
 
Il Signore è il mio pastore: non manco di nulla.
 
Il Signore è il mio pastore:
non manco di nulla.
Su pascoli erbosi mi fa riposare,
ad acque tranquille mi conduce.
Rinfranca l’anima mia.
 
Mi guida per il giusto cammino
a motivo del suo nome. 
Anche se vado per una valle oscura,
non temo alcun male, perché tu sei con me.
Il tuo bastone e il tuo vincastro
mi danno sicurezza.    
 
Davanti a me tu prepari una mensa
sotto gli occhi dei miei nemici.
Ungi di olio il mio capo;
il mio calice trabocca.
 
Sì, bontà e fedeltà mi saranno compagne
tutti i giorni della mia vita,
abiterò ancora nella casa del Signore
per lunghi giorni.
 
Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.
 
DAL VANGELO SECONDO MARCO (Mc 6, 30-34)
In quel tempo, gli apostoli si riunirono attorno a Gesù e gli riferirono tutto quello che avevano fatto e quello che avevano insegnato. Ed egli disse loro: «Venite in disparte, voi soli, in un luogo deserto, e riposatevi un po’». Erano infatti molti quelli che andavano e venivano e non avevano neanche il tempo di mangiare. Allora andarono con la barca verso un luogo deserto, in disparte. Molti però li videro partire e capirono, e da tutte le città accorsero là a piedi e li precedettero. Sceso dalla barca, egli vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. Parola del Signore.

Il riposo di Dio è la vita in Gesù. Come si entra in questo riposo? Vedendo gli uomini come li vede Gesù, amandoli come li ama lui, donandosi come si dona lui, supplicando, richiamando come richiama lui, lasciandosi divorare dallo zelo per Iddio come è preso lui, non tacendo sull’ingiustizia come non tace Gesù, vivendo le beatitudini come le vive lui. Non entreremo mai nel riposo di Dio finché faremo delle cose che passano il nostro dio. Il riposo di Dio è una vita d’amore intensa e che continuamente ci rinnova! Questo riposo di Dio è impegno totale per il prossimo; non è fuga dal grido straziato dell’uomo che vive sballottato dalle onde del peccato che lo travolgono ma è essere in Gesù in mezzo ai peccatori. Il riposo di Dio è affrontare tutti i problemi in Gesù, ed essere presente al grido degli uomini che, come dice Paolo, aspettano la rivelazione dei figli di Dio!  

DOMENICA 10 FEBBRAIO
S. Scolastica; S. Silvano
V Domenica del Tempo Ordinario

DAL LIBRO DEL PROFETA ISAÌA (Is 6, 1-2a.3-8)
Nell’anno in cui morì il re Ozìa, io vidi il Signore seduto su un trono alto ed elevato; i lembi del suo manto riempivano il tempio. Sopra di lui stavano dei serafini; ognuno aveva sei ali. Proclamavano l’uno all’altro, dicendo: «Santo, santo, santo il Signore degli eserciti! Tutta la terra è piena della sua gloria».
Vibravano gli stipiti delle porte al risuonare di quella voce, mentre il tempio si riempiva di fumo. E dissi: «Ohimè! Io sono perduto, perché un uomo dalle labbra impure io sono e in mezzo a un popolo dalle labbra impure io abito; eppure i miei occhi hanno visto il re, il Signore degli eserciti». Allora uno dei serafini volò verso di me; teneva in mano un carbone ardente che aveva preso con le molle dall’altare. Egli mi toccò la bocca e disse: «Ecco, questo ha toccato le tue labbra, perciò è scomparsa la tua colpa e il tuo peccato è espiato».
Poi io udii la voce del Signore che diceva: «Chi manderò e chi andrà per noi?». E io risposi: «Eccomi, manda me!». Parola di Dio.

Nel 738 a.C., anno in cui morì il re Ozia (o Azaria), Isaia ha la visione di Dio descritta in questo brano.  
La santità di Dio coinvolge il profeta, lo invade, lo prende. Dice Isaia: «Santo, santo, santo è il Signore degli eserciti, tutta la terra è piena della sua gloria» (Is 6,3), cioè Dio è la santità stessa. Lui si mostra nella sua natura di santo, cioè tutto bene senza alcun male, si mostra nella giustizia, che è la manifestazione della sua piena santità. Allora è evidente che anche io potrò manifestare quel briciolo di santità che riesco a poter vivere e lo manifesterò nella giustizia, non ho altra via. Se calpesti la giustizia, è impossibile che tu manifesti la santità di Dio.
La santità di Dio che è nei suoi figli si manifesta in maniera diversa: ci sono dei fiori che emettono un profumo intenso e non li vedi perché sono sepolti sotto l'erba. E chi è che espande il loro profumo? Il vento, l'aria che si muove. Chi è che espande il profumo della santità? Lo Spirito Santo,  umile e nascosto. La ricchezza della santità di Dio si manifesta in mille modi, ma non ci importa come avviene questo, l'importante è che siamo in lui che è santo, e manifestiamo la sua santità nella giustizia.
SALMO 137 (138)
Cantiamo al Signore, grande è la sua gloria.
Ti rendo grazie, Signore, con tutto il cuore:
hai ascoltato le parole della mia bocca.
Non agli dèi, ma a te voglio cantare,
mi prostro verso il tuo tempio santo. 
 
Rendo grazie al tuo nome per il tuo amore e la tua fedeltà:
hai reso la tua promessa più grande del tuo nome.
Nel giorno in cui ti ho invocato, mi hai risposto,
hai accresciuto in me la forza.     
 
Ti renderanno grazie, Signore, tutti i re della terra,
quando ascolteranno le parole della tua bocca.
Canteranno le vie del Signore:
grande è la gloria del Signore! 
 
La tua destra mi salva.
Il Signore farà tutto per me.
Signore, il tuo amore è per sempre:
non abbandonare l’opera delle tue mani.
 
DALLA PRIMA LETTERA DI SAN PAOLO APOSTOLO AI CORÌNZI (1Cor 15, 1-11)
Vi proclamo, fratelli, il Vangelo che vi ho annunciato e che voi avete ricevuto, nel quale restate saldi e dal quale siete salvati, se lo mantenete come ve l’ho annunciato. A meno che non abbiate creduto invano! A voi infatti ho trasmesso, anzitutto, quello che anch’io ho ricevuto, cioè che Cristo morì per i nostri peccati secondo le Scritture e che fu sepolto e che è risorto il terzo giorno secondo le Scritture e che apparve a Cefa e quindi ai Dodici. In seguito apparve a più di cinquecento fratelli in una sola volta: la maggior parte di essi vive ancora, mentre alcuni sono morti. Inoltre apparve a Giacomo, e quindi a tutti gli apostoli. Ultimo fra tutti apparve anche a me come a un aborto. 
Io infatti sono il più piccolo tra gli apostoli e non sono degno di essere chiamato apostolo perché ho perseguitato la Chiesa di Dio. Per grazia di Dio, però, sono quello che sono, e la sua grazia in me non è stata vana. Anzi, ho faticato più di tutti loro, non io però, ma la grazia di Dio che è con me. Dunque, sia io che loro, così predichiamo e così avete creduto. Fratelli, a voi ho trasmesso, anzitutto, quello che anch’io ho ricevuto, cioè che Cristo morì per i nostri peccati secondo le Scritture e che fu sepolto e che è risorto il terzo giorno secondo le Scritture e che apparve a Cefa e quindi ai Dodici. In seguito apparve a più di cinquecento fratelli in una sola volta: la maggior parte di essi vive ancora, mentre alcuni sono morti. Inoltre apparve a Giacomo, e quindi a tutti gli apostoli. Ultimo fra tutti apparve anche a me come a un aborto. Dunque, sia io che loro, così predichiamo e così avete creduto. 
Parola di Dio.

Io più vado avanti  e più capisco che l'unica realtà che dà senso ad ogni altra realtà è solo Cristo, è Cristo vivo, è Cristo che per sempre sarà uomo, per sempre sarà Dio. E' mistero grande, ma reale e vero, unica mia speranza, unico senso, perché non abbiamo un altro dove andare a cercare la nostra salvezza (cfr. At 4,12).  Allora io mi devo incontrare con Gesù e il regalo più bello che mi aspetto da Dio è che questo incontro si approfondisca fino a diventare talmente attuale che la gioia della vita è permanente. Io vorrei che diceste a Cristo: «Adesso devo venire a stare un po' con Te per rivedere i miei progetti». Oppure: «Oh Signore, stamattina non ho proprio voglia di venire a parlare con Te».   La vita cristiana non è un insieme di regole, di comportamenti, la vita cristiana è un rapporto personale e comunitario.
Voi se andate a fondo non avete più i vostri interessi distinti dagli interessi di Cristo: i vostri problemi sono i problemi di Cristo, e i problemi di Cristo sono i vostri problemi. Come vorrei che integraste Cristo nella vita e vi integraste nella vita di Cristo, e così tutto viene riportato alla giusta misura. Io sono convinto che quando noi raggiungiamo questa concretezza qui, la nostra vita finalmente raggiunge la sua pienezza. 

Alleluia, alleluia.
Venite dietro a me, dice il Signore, 
vi farò pescatori di uomini.
Alleluia.
 
DAL VANGELO SECONDO LUCA (Lc 5, 1-11)
In quel tempo, mentre la folla gli faceva ressa attorno per ascoltare la parola di Dio, Gesù, stando presso il lago di Gennèsaret, vide due barche accostate alla sponda. I pescatori erano scesi e lavavano le reti. Salì in una barca, che era di Simone, e lo pregò di scostarsi un poco da terra. Sedette e insegnava alle folle dalla barca.
Quando ebbe finito di parlare, disse a Simone: «Prendi il largo e gettate le vostre reti per la pesca». Simone rispose: «Maestro, abbiamo faticato tutta la notte e non abbiamo preso nulla; ma sulla tua parola getterò le reti». Fecero così e presero una quantità enorme di pesci e le loro reti quasi si rompevano. Allora fecero cenno ai compagni dell’altra barca, che venissero ad aiutarli. Essi vennero e riempirono tutte e due le barche fino a farle quasi affondare. 
Al vedere questo, Simon Pietro si gettò alle ginocchia di Gesù, dicendo: «Signore, allontànati da me, perché sono un peccatore». Lo stupore infatti aveva invaso lui e tutti quelli che erano con lui, per la pesca che avevano fatto; così pure Giacomo e Giovanni, figli di Zebedèo, che erano soci di Simone. Gesù disse a Simone: «Non temere; d’ora in poi sarai pescatore di uomini». E, tirate le barche a terra, lasciarono tutto e lo seguirono.
Parola del Signore.

«Sulla tua parola getterò la rete» (cfr. Lc 5,5). E' il salto di qualità. Gesù  non è solo il Figlio di Dio,  lontano dalla vita vissuta; qui Gesù diventa il protagonista della tua vita; non badi più a ciò che ti chiede, non badi più a ciò che ti comanda, ma a Lui che ti comanda. Non fai più solamente le cose comprensibili che ti chiede, ma anche quelle incomprensibili, perché è Gesù che conta nella tua esistenza. Inizia così un dialogo di vita. Gesù non è più oggetto di gioco intellettuale, un'etichetta da applicare,  un eroe in cui identificarsi; niente di tutto questo, ma è colui per il quale e con il quale tu vivi, perché lui è Dio, Dio con noi!
Come tutto cambia nella vita: l'impossibile per l'uomo diventa possibile, l'inimmaginabile diventa concretezza; sperimenti che Gesù è vita, verità, comprendi che è il nostro Salvatore; da un intellettualismo sterile ad un realismo pieno di speranza, dalla logica umana al modo di ragionare di Dio. E' il mondo di Dio nel mondo dell'uomo!

Lunedì 11 Febbraio
B. Maria Vergine di Lourdes (mf); S. Pasquale I
21a Giornata mondiale del malato

DAL LIBRO DELLA GÈNESI (Gen 1, 1-19)
In principio Dio creò il cielo e la terra. La terra era informe e deserta e le tenebre ricoprivano l’abisso e lo spirito di Dio aleggiava sulle acque.
Dio disse: «Sia la luce!». E la luce fu. Dio vide che la luce era cosa buona e Dio separò la luce dalle tenebre. Dio chiamò la luce giorno, mentre chiamò le tenebre notte. E fu sera e fu mattina: giorno primo.
Dio disse: «Sia un firmamento in mezzo alle acque per separare le acque dalle acque». Dio fece il firmamento e separò le acque che sono sotto il firmamento dalle acque che sono sopra il firmamento. E così avvenne. Dio chiamò il firmamento cielo. E fu sera e fu mattina: secondo giorno.
Dio disse: «Le acque che sono sotto il cielo si raccolgano in un unico luogo e appaia l’asciutto». E così avvenne. Dio chiamò l’asciutto terra, mentre chiamò la massa delle acque mare. Dio vide che era cosa buona. Dio disse: «La terra produca germogli, erbe che producono seme e alberi da frutto, che fanno sulla terra frutto con il seme, ciascuno secondo la propria specie». E così avvenne. E la terra produsse germogli, erbe che producono seme, ciascuna secondo la propria specie, e alberi che fanno ciascuno frutto con il seme, secondo la propria specie. Dio vide che era cosa buona. E fu sera e fu mattina: terzo giorno.
Dio disse: «Ci siano fonti di luce nel firmamento del cielo, per separare il giorno dalla notte; siano segni per le feste, per i giorni e per gli anni e siano fonti di luce nel firmamento del cielo per illuminare la terra». E così avvenne. E Dio fece le due fonti di luce grandi: la fonte di luce maggiore per governare il giorno e la fonte di luce minore per governare la notte, e le stelle. Dio le pose nel firmamento del cielo per illuminare la terra e per governare il giorno e la notte e per separare la luce dalle tenebre. Dio vide che era cosa buona. E fu sera e fu mattina: quarto giorno. Parola di Dio. 

Tutto parla nell'universo, tutto è intelligente, è stupore, è armonico, è in ordine, anche quello che noi non arriviamo a capire.  Anche ognuno di noi è una meraviglia. A questa terra degli uomini, soggiorno di luce e di vita, era connessa la felicità. Non dimenticatelo che Dio ha creato il Paradiso su questa terra. Immaginatevi come doveva essere: non c'era l'ottenebramento della mente, Dio era il sostegno. Sapete gli uomini cosa dovevano fare? Dovevano camminare con Dio, dovevano stare con lui. Senza di lui che era la loro luce, non erano capaci di usare il mondo, perché Dio ha fatto un dono, che noi chiamiamo preternaturale, che era la conoscenza piena, l'immortalità, la perfetta armonia dell'essere. L'uomo poi ha perso la testa, e ha fatto perdere la testa a tutte le cose che erano in armonia, le ha guastate tutte. E' come se un vigile urbano che dirige il traffico, ad un certo momento perde coscienza di essere vigile e gli viene la coscienza di essere un attore, immaginatevi come va a finire quel traffico! Così è l'uomo: ha perso la coscienza di essere il segno visibile di Dio su questa terra, fatto a immagine e somiglianza, e si è messo a fare l'attore di Satana, si è impersonato con lui, ed ha portato il disordine, l'ignoranza, errori, morte. 

SALMO 103 (104)

Gioisca il Signore per tutte le sue creature.

Benedici il Signore, anima mia!
Sei tanto grande, Signore, mio Dio!
Sei rivestito di maestà e di splendore,
avvolto di luce come di un manto.
 
Egli fondò la terra sulle sue basi:
non potrà mai vacillare.
Tu l’hai coperta con l’oceano come una veste;
al di sopra dei monti stavano le acque.
 
Tu mandi nelle valli acque sorgive
perché scorrano tra i monti,
In alto abitano gli uccelli del cielo
e cantano tra le fronde.
 
Quante sono le tue opere, Signore!
Le hai fatte tutte con saggezza;
la terra è piena delle tue creature.
Benedici il Signore, anima mia.   
 
Alleluia, alleluia.
Gesù annunciava il vangelo del Regno
e guariva ogni sorta di malattie e infermità nel popolo.
Alleluia.
 
DAL VANGELO SECONDO MARCO (Mc 6, 53-56) 
In quel tempo, Gesù e i suoi discepoli, compiuta la traversata fino a terra, giunsero a Gennèsaret e approdarono. 
Scesi dalla barca, la gente subito lo riconobbe e, accorrendo da tutta quella regione, cominciarono a portargli sulle barelle i malati, dovunque udivano che egli si trovasse. E là dove giungeva, in villaggi o città o campagne, deponevano i malati nelle piazze e lo supplicavano di poter toccare almeno il lembo del suo mantello; e quanti lo toccavano venivano salvati. Parola del Signore.

Le guarigioni compiute da Gesù indicano la sua possibilità d’intervenire sulle condizioni umane, quando lo ritiene opportuno. Con la risurrezione dei morti, Gesù dimostra che egli ha il potere sulla vita e sulla morte. Con la sua risurrezione dà una prova schiacciante della sua divinità.  Tutti i miracoli di Gesù hanno lo scopo di accendere la fede (relazione con di Dio) di svilupparla,di fare entrare nel regno di Dio. 
L’umanità di Gesù è un tesoro da scoprire; il rapporto con Gesù che è vivo, vero Dio e vero uomo,  mette a contatto me con la sua umanità, e mi guarisce! Se voi guardate la sapienza della Chiesa, non parla mai della comunione eucaristica per la salute dell’anima, dice sempre per la salute dell’anima e del corpo. L’Eucaristia è per guarire il corpo e l’anima, perché bastava toccare il corpo di Gesù e si guariva; è lo stesso Gesù, è lo stesso corpo del Signore che viene e guarisce. 
A volte noi la comunione la facciamo per sport, anziché considerarla una congiunzione col Signore. Quando queste cose verranno capite a fondo, si farà a gara per andare alla Messa a comunicarsi.

Martedì 12 Febbraio
Ss. Martini di Abitene; S. Benedetto di Aniane

DAL LIBRO DELLA GÈNESI (Gen 1, 20 – 2, 4a) 
Dio disse: «Le acque brùlichino di esseri viventi e uccelli volino sopra la terra, davanti al firmamento del cielo». Dio creò i grandi mostri marini e tutti gli esseri viventi che guizzano e brùlicano nelle acque, secondo la loro specie, e tutti gli uccelli alati, secondo la loro specie. Dio vide che era cosa buona. Dio li benedisse: «Siate fecondi e moltiplicatevi e riempite le acque dei mari; gli uccelli si moltiplichino sulla terra». E fu sera e fu mattina: quinto giorno. Dio disse: «La terra produca esseri viventi secondo la loro specie: bestiame, rettili e animali selvatici, secondo la loro specie». E così avvenne. Dio fece gli animali selvatici, secondo la loro specie, il bestiame, secondo la propria specie, e tutti i rettili del suolo, secondo la loro specie. Dio vide che era cosa buona. Dio disse: «Facciamo l’uomo a nostra immagine, secondo la nostra somiglianza: domini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l’uomo a sua immagine; a immagine di Dio lo creò:  maschio e femmina li creò. Dio li benedisse e Dio disse loro: «Siate fecondi e moltiplicatevi, riempite la terra e soggiogatela, dominate sui pesci del mare e sugli uccelli del cielo e su ogni essere vivente che striscia sulla terra».
Dio disse: «Ecco, io vi do ogni erba che produce seme e che è su tutta la terra, e ogni albero fruttifero che produce seme: saranno il vostro cibo. A tutti gli animali selvatici, a tutti gli uccelli del cielo e a tutti gli esseri che strisciano sulla terra e nei quali è alito di vita, io do in cibo ogni erba verde». E così avvenne. Dio vide quanto aveva fatto, ed ecco, era cosa molto buona. E fu sera e fu mattina: sesto giorno.
Così furono portati a compimento il cielo e la terra e tutte le loro schiere. Dio, nel settimo giorno, portò a compimento il lavoro che aveva fatto e cessò nel settimo giorno da ogni suo lavoro che aveva fatto. Dio benedisse il settimo giorno e lo consacrò, perché in esso aveva cessato da ogni lavoro che egli aveva fatto creando. Queste sono le origini del cielo e della terra quando vennero creati.
Parola di Dio. 

«In Lui ci ha scelti prima della creazione del mondo», cioè noi siamo in Dio prima ancora che il mondo esistesse, prima ancora che noi esistessimo, cioè da sempre noi siamo nel cuore di Dio. Dio non cambia nei nostri confronti, siamo noi che cambiamo nei confronti di Dio. L’atto d’amore da cui proviene tutta la creazione rimane in Dio in eterno! Questa creazione che non ha risposto all’amore di Dio,  non è sfuggita alle mani di Dio,  perché rimane per sempre nel suo cuore.
Arrivata la pienezza dei tempi, Dio Padre decide di dare un nuovo capo, facendo diventare Cristo parte della realtà creata. Così si inserisce un movimento di amore che riporta tutta la realtà a Dio. Noi siamo i figli scelti per portare tutta la creazione al Padre in Cristo Gesù.  È tutto un mistero grande che dobbiamo capire. Marco dice «Andate e predicate alla creazione», non dice agli uomini, ma alla creazione intera. Il vangelo è la buona notizia, è Gesù! Tutto è un atto d’amore infinito di Dio e questo amore deve ritornare di nuovo, con un movimento profondo in Cristo Gesù, al Padre. Questo è il mistero della sua volontà, che dall’eternità ha stabilito!

SALMO 8 
 
O Signore, quanto è mirabile il tuo nome su tutta la terra!
 
Quando vedo i tuoi cieli, opera delle tue dita,
la luna e le stelle che tu hai fissato,
che cosa è mai l’uomo perché di lui ti ricordi,
il figlio dell’uomo, perché te ne curi?  
 
Davvero l’hai fatto poco meno di un dio,
di gloria e di onore lo hai coronato.
Gli hai dato potere sulle opere delle tue mani,
tutto hai posto sotto i suoi piedi.
 
Tutte le greggi e gli armenti
e anche le bestie della campagna,
gli uccelli del cielo e i pesci del mare,
ogni essere che percorre le vie dei mari. 
 
Alleluia, alleluia.
Piega il mio cuore, o Dio, verso i tuoi insegnamenti;
donami la grazia della tua legge.
 Alleluia.
 
DAL VANGELO SECONDO MARCO (Mc 7, 1-13)
In quel tempo, si riunirono attorno a Gesù i farisei e alcuni degli scribi, venuti da Gerusalemme. 
Avendo visto che alcuni dei suoi discepoli prendevano cibo con mani impure, cioè non lavate – i farisei infatti e tutti i Giudei non mangiano se non si sono lavati accuratamente le mani, attenendosi alla tradizione degli antichi e, tornando dal mercato, non mangiano senza aver fatto le abluzioni, e osservano molte altre cose per tradizione, come lavature di bicchieri, di stoviglie, di oggetti di rame e di letti –, quei farisei e scribi lo interrogarono: «Perché i tuoi discepoli non si comportano secondo la tradizione degli antichi, ma prendono cibo con mani impure?». Ed egli rispose loro: «Bene ha profetato Isaìa di voi, ipocriti, come sta scritto: “Questo popolo mi onora con le labbra, ma il suo cuore è lontano da me. Invano mi rendono culto, insegnando dottrine che sono precetti di uomini”. Trascurando il comandamento di Dio, voi osservate la tradizione degli uomini». E diceva loro: «Siete veramente abili nel rifiutare il comandamento di Dio per osservare la vostra tradizione. Mosè infatti disse: “Onora tuo padre e tua madre”, e: “Chi maledice il padre o la madre sia messo a morte”. Voi invece dite: “Se uno dichiara al padre o alla madre: Ciò con cui dovrei aiutarti è korbàn, cioè offerta a Dio”, non gli consentite di fare più nulla per il padre o la madre. Così annullate la parola di Dio con la tradizione che avete tramandato voi. E di cose simili ne fate molte». Parola del Signore.

Gesù richiama quei farisei e quegli scribi che sono venuti da Gerusalemme, li richiama alla interiorità del rapporto con Dio. Tutta la Bibbia è percorsa da questo grido, quasi un pianto di Dio: «Questo popolo mi onora con le labbra, ma il suo cuore è lontano da me» (Mc 7,6).
C’era la buona volontà di andare a Dio, ma era quella volontà che portava a dare qualcosa a Dio, ma non a dare se stessi. 
La vita cristiana non è un insieme di regole, ma è un rapporto personale e comunitario con Gesù. Dio ci ha liberato da ogni legge, perché la legge restringe, e ci ha immersi in un modo di essere: «L’amore di Dio è stato riversato nei nostri cuori per mezzo dello Spirito Santo» (Rm 5,5). 
La regola è molto comoda, se ci pensi bene, ma l’amore è molto scomodo, perché ti chiede tutto. Mentre la regola ti fa sentire a posto, perché puoi dire: «Ho osservato la legge», l’amore è un tormento continuo e te lo porti dentro. 

Mercoledì 13 Febbraio
S. Martiniano; S. Benigno
Le Ceneri
 
DAL LIBRO DEL PROFETA GIOÈLE (Gl 2, 12-18)
Così dice il Signore: «Ritornate a me con tutto il cuore, con digiuni, con pianti e lamenti.
Laceratevi il cuore e non le vesti, ritornate al Signore, vostro Dio, perché egli è misericordioso e pietoso, lento all’ira, di grande amore, pronto a ravvedersi riguardo al male». Chi sa che non cambi e si ravveda e lasci dietro a sé una benedizione?
Offerta e libagione per il Signore, vostro Dio. Suonate il corno in Sion, proclamate un solenne digiuno, convocate una riunione sacra. Radunate il popolo, indite un’assemblea solenne, chiamate i vecchi, riunite i fanciulli, i bambini lattanti; esca lo sposo dalla sua camera e la sposa dal suo talamo. Tra il vestibolo e l’altare piangano i sacerdoti, ministri del Signore, e dicano: «Perdona, Signore, al tuo popolo e non esporre la tua eredità al ludibrio e alla derisione delle genti». Perché si dovrebbe dire fra i popoli: «Dov’è il loro Dio?».
Il Signore si mostra geloso per la sua terra e si muove a compassione del suo popolo. Parola di Dio.

Cosa vuol dire la parola Quaresima? E' una parola che viene dal latino e vuol dire quarantesimo giorno. Al termine della Quaresima, dopo quaranta giorni, c'è la Pasqua del Signore. 
Ci ricorda i quaranta giorni di Gesù nel deserto, perché lì Gesù aveva già ricevuto la missione dal Padre. Prima di iniziarla pubblicamente, si concentrò totalmente nella missione del Padre. I nostri quaranta giorni, da mercoledì fino a Pasqua, cosa significano? Sono quaranta giorni di concentrazione, come Gesù nel deserto, per prendere coscienza che il Signore è dentro di noi, che c'è una novità di vita in noi, che il cuore è stato fatto nuovo: c'è la pienezza dello Spirito in noi, c'è la presenza del Padre, del Figlio e dello Spirito Santo, c'è una nuova umanità già dentro di noi. Questi quaranta giorni, allora, ci portano lentamente alla morte al peccato, perché nel giorno della Pasqua si affermi sempre più la creazione nuova che è avvenuta in Gesù nella sua resurrezione. 
Non è un atto penitenziale imposto dall'esterno come atto da compiere, così sono a posto! E' infinitamente di più. E' urgenza di vita che è dentro di te, per cui hai bisogno di un periodo di quaranta giorni perché il peccato venga eliminato, perché la grazia trionfi pienamente, perché la creazione nuova che è in te venga fuori, perché tu ti sviluppi come figlio di Dio. 

SALMO 50 (51)

Perdonaci, Signore: abbiamo peccato.
 
Pietà di me, o Dio, nel tuo amore;
nella tua grande misericordia
cancella la mia iniquità.
Lavami tutto dalla mia colpa,
dal mio peccato rendimi puro. 
 
Sì, le mie iniquità io le riconosco,
il mio peccato mi sta sempre dinanzi.
Contro di te, contro te solo ho peccato,
quello che è male ai tuoi occhi, io l’ho fatto.
 
Crea in me, o Dio, un cuore puro,
rinnova in me uno spirito saldo.
Non scacciarmi dalla tua presenza
e non privarmi del tuo santo spirito.
 
Rendimi la gioia della tua salvezza,
sostienimi con uno spirito generoso.
Signore, apri le mie labbra
e la mia bocca proclami la tua lode.
 
DALLA SECONDA LETTERA DI SAN PAOLO APOSTOLO AI CORÌNZI (2Cor 5, 20 – 6, 2)
Fratelli, noi, in nome di Cristo, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio.
Poiché siamo suoi collaboratori, vi esortiamo a non accogliere invano la grazia di Dio. Egli dice infatti: «Al momento favorevole ti ho esaudito e nel giorno della salvezza ti ho soccorso».
Ecco ora il momento favorevole, ecco ora il giorno della salvezza!
Parola di Dio.

Come dice S. Paolo: «Egli ci ha affidato il ministero della riconciliazione. Lasciatevi riconciliare». 
Quando tu contempli la bontà di Dio senti ancor più forte il peccato che è dentro di te e un desiderio grande di superare il peccato perché il dono di Dio ti fa capire quanto è grande il suo amore! 
La riconciliazione è riconoscere quello che Dio ha operato dentro il fratello e volere che lui viva, e non uccidere con la nostra superbia, col nostro orgoglio quello che Dio opera nel fratello; è vedere dentro la storia, dentro la società quello che Dio sta compiendo e quindi divenire umili. Solo così verrà la grande pace all’interno della Chiesa, tra movimenti e parrocchie, tra sacerdoti e fedeli, tra i diversi fratelli delle comunità. Tutto ciò crea la gioia e il canto dell’incontro, la festa dell’incontro che è uno dei segni più grandi della riconciliazione: «Venite alle nozze, venite alle nozze», ovvero alla grande festa che Dio ha preparato per il suo popolo. Questa è la riconciliazione.

Lode a te, o Cristo, re di eterna gloria!
Oggi non indurite il vostro cuore, 
ma ascoltate la voce del Signore.
Lode a te, o Cristo, re di eterna gloria!
 
DAL VANGELO SECONDO MATTEO (Mt 6, 1-6.16-18)
In quel tempo, Gesù disse ai suoi discepoli: «State attenti a non praticare la vostra giustizia davanti agli uomini per essere ammirati da loro, altrimenti non c’è ricompensa per voi presso il Padre vostro che è nei cieli. 
Dunque, quando fai l’elemosina, non suonare la tromba davanti a te, come fanno gli ipòcriti nelle sinagoghe e nelle strade, per essere lodati dalla gente. In verità io vi dico: hanno già ricevuto la loro ricompensa. Invece, mentre tu fai l’elemosina, non sappia la tua sinistra ciò che fa la tua destra, perché la tua elemosina resti nel segreto; e il Padre tuo, che vede nel segreto, ti ricompenserà.
E quando pregate, non siate simili agli ipòcriti che, nelle sinagoghe e negli angoli delle piazze, amano pregare stando ritti, per essere visti dalla gente. In verità io vi dico: hanno già ricevuto la loro ricompensa. Invece, quando tu preghi, entra nella tua camera, chiudi la porta e prega il Padre tuo, che è nel segreto; e il Padre tuo, che vede nel segreto, ti ricompenserà.
E quando digiunate, non diventate malinconici come gli ipòcriti, che assumono un’aria disfatta per far vedere agli altri che digiunano. In verità io vi dico: hanno già ricevuto la loro ricompensa. Invece, quando tu digiuni, profùmati la testa e làvati il volto, perché la gente non veda che tu digiuni, ma solo il Padre tuo, che è nel segreto; e il Padre tuo, che vede nel segreto, ti ricompenserà». Parola del Signore.

In questa Quaresima il Signore ci chiede tre cose: digiuno, elemosina, preghiera. Siamo chiamati al digiuno che è prima di tutto un atto di giustizia, ma  lo potrete capire soltanto se farete come i popoli poveri immersi nell'amore di Dio, come gli Indiani che ringraziano con raccoglimento profondo e mangiano in silenzio quel poco cibo che hanno perché viene dato loro da Dio nella sua misericordia. Insegnatelo ai vostri figli. C'è ancora un altro digiuno: è il digiuno dall'essere invidiosi: è quello il digiuno più profondo! Com'è difficile confessare a sé stessi quando si è invidiosi: è quello il digiuno! Com'è difficile non agire in forza di quell'invidia dell'uomo che vuol vedere il fiasco dell'altro: questo è il massimo digiuno che prepara poi tutto il resto. Quant'è duro il digiuno del riconoscere che non siamo proprietà nostra ma siamo l'espressione dell'amore di Dio. Questo è il digiuno che il Signore vuole. L'elemosina è' un timido atto di giustizia e una leggera riparazione. Infine la preghiera: entrare in Dio, questa è la più bella avventura del mondo! Allora ti si aprono i cieli e la sapienza di Dio entra nel tuo cuore. Come cambia una famiglia dove c'è la preghiera, perché c'è la relazione con Dio che ti riempie di quell'infinito di cui tu hai bisogno. 
Giovedì 14 Febbraio
Ss. Cirillo e Metodio, patr. Europa (f); S. Valentino

Cirillo e Metodio, fratelli nativi di Tessalonica (ora Salonicco in Grecia), all’inizo del IX secolo furono inviati in missione presso i popoli della Pannonia e della Moravia. Crearono l’alfabeto slavo e tradussero in questa lingua la Scrittura e anche i testi della liturgia latina, per aprire a questi popoli i tesori della Parola di Dio e dei Sacramenti. Giovanni Paolo II ha proclamato Cirillo e Metodio copatroni dell’Europa, insieme a san Benedetto, per l’influsso che essi hanno avuto nella cultura cristiana della parte slava dell’Europa. 

DAL LIBRO DEL PROFETA ISAÌA (Is 52, 7-10)
Come sono belli sui monti i piedi del messaggero che annuncia la pace, del messaggero di buone notizie che annuncia la salvezza, che dice a Sion: «Regna il tuo Dio».
Una voce! Le tue sentinelle alzano la voce, insieme esultano, poiché vedono con gli occhi il ritorno del Signore a Sion.
Prorompete insieme in canti di gioia, rovine di Gerusalemme, perché il Signore ha consolato il suo popolo, ha riscattato Gerusalemme.
Il Signore ha snudato il suo santo braccio davanti a tutte le nazioni; tutti i confini della terra vedranno la salvezza del nostro Dio.
Parola di Dio.

«Regna il tuo Dio». Stiamo meditando il libro della Consolazione (Isaia 40-55). 
Elemento fondamentale della consolazione è l’annuncio che Dio realizza un nuovo regno sulla terra. La novità consiste nel fatto che non si tratterà più di un regno dai confini geografici, ma sarà un regno unito a Dio e diretto da lui stesso attraverso uomini nuovi obbedienti a Lui. 
Il Regno di Dio è Dio che regna nel cuore dell’uomo, nel cuore della società, nel cuore della storia. Gesù è il Regno di Dio in pienezza, perché Dio regna in lui, perché Gesù è Dio, è l’Emmanuel cioè il Dio con noi. Il Regno di Dio è il mondo di Dio che compenetra, trasformandolo, il mondo degli uomini. Gesù è il mondo di Dio. 
E' questo l'impegno di oggi: portare il mondo di Dio in mezzo al mondo degli uomini. E’ questo che vi chiedono i  giovani, è questo che vi chiedono le persone che incontrate, è questo che vi chiede il mondo, che vi combatterà, ma mentre vi combatte è come il drogato che in fondo quando tu lo costringi a diventare libero ti ama e ti odia. Questo mondo, quando gli ricordi Dio, ti odia, ma nel medesimo tempo ti ama perché è la sua vita.

SALMO 116 (117)
 
Andate in tutto il mondo e proclamate il Vangelo.
 
Genti tutte, lodate il Signore,
popoli tutti, cantate la sua lode.    

Perché forte è il suo amore per noi
e la fedeltà del Signore dura per sempre.  
 
Lode e onore a te, Signore Gesù.
Il Signore mi ha mandato a portare ai poveri il lieto annuncio,
a proclamare ai prigionieri la liberazione.
Lode e onore a te, Signore Gesù.
 
DAL VANGELO SECONDO LUCA (Lc 10, 1-9)
In quel tempo, il Signore designò altri settantadue e li inviò a due a due davanti a sé in ogni città e luogo dove stava per recarsi. 
Diceva loro: «La messe è abbondante, ma sono pochi gli operai! Pregate dunque il signore della messe, perché mandi operai nella sua messe! Andate: ecco, vi mando come agnelli in mezzo a lupi; non portate borsa, né sacca, né sandali e non fermatevi a salutare nessuno lungo la strada. 
In qualunque casa entriate, prima dite: “Pace a questa casa!”. Se vi sarà un figlio della pace, la vostra pace scenderà su di lui, altrimenti ritornerà su di voi. Restate in quella casa, mangiando e bevendo di quello che hanno, perché chi lavora ha diritto alla sua ricompensa. Non passate da una casa all’altra. 
Quando entrerete in una città e vi accoglieranno, mangiate quello che vi sarà offerto, guarite i malati che vi si trovano, e dite loro: “È vicino a voi il regno di Dio”». Parola del Signore.  

C’è molta differenza tra predicare e comunicare ciò che si ha nel cuore. Altro è predicare, altro è trapiantare. Per predicare basta avere in memoria molte parole; per comunicare è necessario partecipare ciò che si vive. Nessuna parola diventa vita per gli altri,  se prima non passa nel proprio cuore e attraverso il cuore non entra nell’intelligenza. La parola entra nel cuore quando è vissuta da chi la pronuncia. Ciò che sei grida molto più forte di ciò che dici. Se vuoi partecipare la vita ai poveri non devi avere nulla di ciò che non hanno loro tranne che l’essenziale. Altro è fare dei proseliti, altro è mettere in comunione gli uomini con Dio e con i fratelli. E se vi rifiutano? Devono sentire che non si va dalla gente per mestiere, ma perché non si vuole dare solo il vangelo, ma anche la vita, tanto sono diventati cari (1Tess 2,8). Ogni cristiano è, per natura, missionario.

Venerdì 15 Febbraio
Ss. Faustino e Giovita; S. Claudio La Colombière

DAL LIBRO DEL PROFETA ISAÌA (Is 58, 1-9a)
Così dice il Signore: «Grida a squarciagola, non avere riguardo; alza la voce come il corno, dichiara al mio popolo i suoi delitti, alla casa di Giacobbe i suoi peccati.
Mi cercano ogni giorno, bramano di conoscere le mie vie, come un popolo che pratichi la giustizia e non abbia abbandonato il diritto del suo Dio; mi chiedono giudizi giusti, bramano la vicinanza di Dio: “Perché digiunare, se tu non lo vedi, mortificarci, se tu non lo sai?”.
Ecco, nel giorno del vostro digiuno curate i vostri affari, angariate tutti i vostri operai.
Ecco, voi digiunate fra litigi e alterchi e colpendo con pugni iniqui.
Non digiunate più come fate oggi, così da fare udire in alto il vostro chiasso.
È forse come questo il digiuno che bramo, il giorno in cui l’uomo si mortifica? Piegare come un giunco il proprio capo, usare sacco e cenere per letto, forse questo vorresti chiamare digiuno e giorno gradito al Signore? Non è piuttosto questo il digiuno che voglio: sciogliere le catene inique, togliere i legami del giogo, rimandare liberi gli oppressi e spezzare ogni giogo?
Non consiste forse nel dividere il pane con l’affamato, nell’introdurre in casa i miseri, senza tetto, nel vestire uno che vedi nudo, senza trascurare i tuoi parenti? Allora la tua luce sorgerà come l’aurora, la tua ferita si rimarginerà presto. Davanti a te camminerà la tua giustizia, la gloria del Signore ti seguirà. Allora invocherai e il Signore ti risponderà, implorerai aiuto ed egli dirà: “Eccomi!”». Parola di Dio

Non fate della vostra vita dei sospiri, siamo chiamati a questo grande compito: a togliere l'oppressione, a dare il pane all'affamato, a metterci vicino a chi soffre, a colui che è disprezzato.
Ci sono canarini che stanno dentro una gabbia perché devono cantare per il padrone per un po’ di mangime. Come sarebbe più bello invece per quei canarini poter andare a prendere il loro cibo volando liberi; ma devono stare lì, per cantare per il padrone! Mettete al posto dei canarini tutta la gente oppressa, mettete i nostri fratelli che sono negli istituti. Perché devono stare lì? Per cantare per il padrone. Chi è il padrone? Siamo noi, che per Natale e per Pasqua portiamo loro il panettone, andiamo a fare loro una visitina e poi li lasciamo lì perché, poverini, fanno compassione! Abbiamo paura di portarli in casa perché devono stare lì, a cantare per il padrone e a far soldi per gli altri: questo è l'orrore in cui ci troviamo!
Sì, e potremmo continuare: i poveri che non hanno dove andare a dormire, anche loro sono una valvola di sfogo che questa società si è creata per poter star bene in pochi: loro devono cantare per il padrone! «Dividere il pane con l’affamato, introdurre in casa i miseri, senza tetto, vestire uno che vedi nudo»: questo porta a sradicare nella profondità del cuore il meccanismo barbaro che c'è dentro di noi. 

SALMO 50 (51)

Tu non disprezzi, o Dio, un cuore contrito e affranto.

Oppure: 

Tu gradisci, Signore, il cuore penitente.

Pietà di me, o Dio, nel tuo amore;
nella tua grande misericordia
cancella la mia iniquità.
Lavami tutto dalla mia colpa,
dal mio peccato rendimi puro. 
 
Sì, le mie iniquità io le riconosco,
il mio peccato mi sta sempre dinanzi.
Contro di te, contro te solo ho peccato,
quello che è male ai tuoi occhi, io l’ho fatto. 
 
Tu non gradisci il sacrificio;
un cuore contrito e affranto tu, o Dio, non disprezzi. 
 
Lode a te, o Cristo, re di eterna gloria!
Cercate il bene e non il male, se volete vivere,
e il Signore sarà con voi.
Lode a te, o Cristo, re di eterna gloria!
 
DAL VANGELO SECONDO MATTEO (Mt 9, 14-15)
In quel tempo, si avvicinarono a Gesù i discepoli di Giovanni e gli dissero: «Perché noi e i farisei digiuniamo molte volte, mentre i tuoi discepoli non digiunano?». E Gesù disse loro: «Possono forse gli invitati a nozze essere in lutto finché lo sposo è con loro? Ma verranno giorni quando lo sposo sarà loro tolto, e allora digiuneranno». Parola del Signore.

Gesù lo sapeva bene: doveva cancellare questo tipo di digiuno, che copriva il dominio feroce dell’ateismo pratico, dell’orgoglio, dell’egoismo sfrenato, della falsità eretta a sistema, del culto ateo a Dio. Il digiuno vero doveva essere la persona rinnovata nell’amore a Dio, il quale è un amore autentico solo se è accompagnato dall’amore al prossimo.
«Chi ama Dio ami anche il suo fratello!»: ecco la prova del nove perché è tutta illusione il credere di amare, se tu non ami il tuo prossimo! L’amore fraterno è il perno, perché è l’unico concreto tangibile, controllabile, criterio dell’amore a Dio. 

Sabato 16 Febbraio
S. Giuliana; B. Giuseppe Allamano; B. Nicola Paglia

DAL LIBRO DEL PROFETA ISAÌA (Is 58, 9b-14)
Così dice il Signore: «Se toglierai di mezzo a te l’oppressione, il puntare il dito e il parlare empio, se aprirai il tuo cuore all’affamato, se sazierai l’afflitto di cuore, allora brillerà fra le tenebre la tua luce, la tua tenebra sarà come il meriggio.
Ti guiderà sempre il Signore, ti sazierà in terreni aridi, rinvigorirà le tue ossa; sarai come un giardino irrigato e come una sorgente le cui acque non inaridiscono.
La tua gente riedificherà le rovine antiche, ricostruirai le fondamenta di trascorse generazioni.
Ti chiameranno riparatore di brecce, e restauratore di strade perché siano popolate.
Se tratterrai il piede dal violare il sabato, dallo sbrigare affari nel giorno a me sacro, se chiamerai il sabato delizia e venerabile il giorno sacro al Signore, se lo onorerai evitando di metterti in cammino, di sbrigare affari e di contrattare, allora troverai la delizia nel Signore.
Io ti farò montare sulle alture della terra, ti farò gustare l’eredità di Giacobbe, tuo padre, perché la bocca del Signore ha parlato».
Parola di Dio.

«Se smetterai di puntare il dito e di parlare empio»; il puntare il dito è l'espressione della prepotenza e il parlare empio è il non riconoscere l'altro uguale a te. 
«Se offrirai il pane all'affamato» cioè non lo darai a chi te lo chiede ma sarai tu ad andare a cercare a chi darlo, perché offrire è questo.
«Se sazierai chi è digiuno»; non dice cioè che tu aspetti che la persona venga da te. 
Allora «brillerà tra le tenebre la tua luce, la tua oscurità sarà come il meriggio, la gloria del Signore ti seguirà, tu lo invocherai ed Egli ti risponderà», in altre parole Dio è tuo Padre e tu sei suo figlio e somigli davvero a lui. Camminare così e somigliare al babbo e non è un fatto eccezionale! Non ci si deve meravigliare se si somiglia al babbo, semmai ti vengono i dubbi se non gli somigli, perché ti chiedi di chi sei figlio!

SALMO 85 (86)
 
Mostrami, Signore, la tua via.
 
Signore, tendi l’orecchio, rispondimi,
perché io sono povero e misero.
Custodiscimi perché sono fedele;
tu, Dio mio, salva il tuo servo, che in te confida.
 
Pietà di me, Signore,
a te grido tutto il giorno.
Rallegra la vita del tuo servo,
perché a te, Signore, rivolgo l’anima mia. 
 
Tu sei buono, Signore, e perdoni,
sei pieno di misericordia con chi t’invoca.
Porgi l’orecchio, Signore, alla mia preghiera
e sii attento alla voce delle mie suppliche.
 
Lode a te, o Cristo, re di eterna gloria!
Io non godo della morte del malvagio, dice il Signore,
ma che si converta dalla sua malvagità e viva.
Lode a te, o Cristo, re di eterna gloria!
 
DAL VANGELO SECONDO LUCA (Lc 5, 27-32)
In quel tempo, Gesù vide un pubblicano di nome Levi, seduto al banco delle imposte, e gli disse: «Seguimi!». Ed egli, lasciando tutto, si alzò e lo seguì.
Poi Levi gli preparò un grande banchetto nella sua casa. C’era una folla numerosa di pubblicani e d’altra gente, che erano con loro a tavola. I farisei e i loro scribi mormoravano e dicevano ai suoi discepoli: «Come mai mangiate e bevete insieme ai pubblicani e ai peccatori?». Gesù rispose loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori perché si convertano». Parola del Signore.

Supponiamo che una persona ti faccia del male: se segui te stesso ti viene voglia di rendere occhio per occhio e dente per dente, ma se segui il Signore, passa a te l'amore che il Signore ha per lui e gli dici che non soffri per il male che ha fatto a te, ma soffri perché lui fa il male. Si sente parlare al giorno d'oggi di delitti disumani, di violenze contro i bambini, di schiavitù, allora tante volte la gente dice: «Alla forca, impiccateli». E' la paura che fa dire così. Ma il cristiano ragiona in modo diverso. Al Signore l'assassino sta a cuore: vuole che si salvi anche se ha fatto del male, deve capire che c'è un nuovo modo di vivere su questa terra, che è appunto Gesù.
Non giudicare vuol dire: «No, non mi separo da te; tu fai del male, ma io credo in te anche se tu fai l'impossibile affinché io non creda in te». Così è il Signore.

DOMENICA 17 FEBBRAIO
Ss. Sette Fondatori ordine dei Servi di Maria
I Domenica di Quaresima
 
DAL LIBRO DEL DEUTERONÒMIO (Dt 26, 4-10)
Mosè parlò al popolo e disse: «Il sacerdote prenderà la cesta dalle tue mani e la deporrà davanti all’altare del Signore, tuo Dio, e tu pronuncerai queste parole davanti al Signore, tuo Dio: “Mio padre era un Aramèo errante; scese in Egitto, vi stette come un forestiero con poca gente e vi diventò una nazione grande, forte e numerosa. Gli Egiziani ci maltrattarono, ci umiliarono e ci imposero una dura schiavitù. Allora gridammo al Signore, al Dio dei nostri padri, e il Signore ascoltò la nostra voce, vide la nostra umiliazione, la nostra miseria e la nostra oppressione; il Signore ci fece uscire dall’Egitto con mano potente e con braccio teso, spargendo terrore e operando segni e prodigi. Ci condusse in questo luogo e ci diede questa terra, dove scorrono latte e miele. Ora, ecco, io presento le primizie dei frutti del suolo che tu, Signore, mi hai dato”. Le deporrai davanti al Signore, tuo Dio, e ti prostrerai davanti al Signore, tuo Dio». Parola di Dio.

Questa è la bellissima preghiera e professione di fede degli israeliti. Dicevano: «Mio padre era un arameo errante», era un nomade: il Signore ha scelto uno che andava dietro ai greggi, non aveva una gran cultura, ma aveva una grande fede. Nel 1650 circa Giacobbe con i suoi figli discesero in Egitto per la grande carestia. Rimasero per 400 anni. Il Signore volle che andassero là per crescere a dismisura, non avrebbero potuto fare differentemente. Li fece diventare sedentari, però guardate come l'israelita vedeva la mano di Dio, il suo progetto che si snodava, ma che era stato accettato sapendo che Dio guida il popolo. Israele sapeva che Dio lo aveva scelto, che l'aveva condotto per mano, l'aveva portato in Egitto, non sapeva perché, poi lo capì bene dopo 400 anni! «Là ci oppressero, gridammo», e il Signore fa uscire dall'Egitto questa massa di gente che è diventata popolo.
Il nostro cammino quaresimale è il periodo del deserto in cui il popolo eletto da Dio doveva prendere definitivamente coscienza che era popolo di Dio, che apparteneva a Dio, che era di Dio veramente; lo avevano scelto con le labbra, ma non di fatto. 
La Quaresima è il periodo in cui noi prendiamo coscienza che siamo la Sua porzione eletta, che siamo il Suo popolo santo, che siamo sacerdozio Suo, che siamo di Dio e lo vogliamo veramente essere. 

SALMO 90 (91)

Resta con noi, Signore, nell’ora della prova. 

Chi abita al riparo dell’Altissimo
passerà la notte all’ombra dell’Onnipotente.
Io dico al Signore: «Mio rifugio e mia fortezza,
mio Dio in cui confido». 

Non ti potrà colpire la sventura,
nessun colpo cadrà sulla tua tenda.
Egli per te darà ordine ai suoi angeli
di custodirti in tutte le tue vie.

Sulle mani essi ti porteranno,
perché il tuo piede non inciampi nella pietra.
Calpesterai leoni e vipere,
schiaccerai leoncelli e draghi.

«Lo libererò, perché a me si è legato,
lo porrò al sicuro, perché ha conosciuto il mio nome. 
Mi invocherà e io gli darò risposta;
nell’angoscia io sarò con lui,
lo libererò e lo renderò glorioso».

DALLA LETTERA DI SAN PAOLO APOSTOLO AI ROMANI (Rm 10, 8-13)
Fratelli, che cosa dice [Mosè]? «Vicino a te è la Parola, sulla tua bocca e nel tuo cuore», cioè la parola della fede che noi predichiamo. Perché se con la tua bocca proclamerai: «Gesù è il Signore!», e con il tuo cuore crederai che Dio lo ha risuscitato dai morti, sarai salvo. Con il cuore infatti si crede per ottenere la giustizia, e con la bocca si fa la professione di fede per avere la salvezza. Dice infatti la Scrittura: «Chiunque crede in lui non sarà deluso». Poiché non c’è distinzione fra Giudeo e Greco, dato che lui stesso è il Signore di tutti, ricco verso tutti quelli che lo invocano. Infatti: «Chiunque invocherà il nome del Signore sarà salvato». Parola di Dio.

L’adesione a Cristo è l’atto basilare della salvezza. Aderendo a Gesù col cuore si diventa giusti secondo Dio e quest’adesione si manifesta con la parola perché la salvezza diventi piena e produca salvezza. Aderire a Gesù con il cuore  è aderire al pensiero di Cristo, è ragionare alla moda di Dio e non alla moda degli uomini, è avere in noi gli stessi sentimenti ed interessi di Cristo, è amarlo con tutto se stessi, con tutte le forze, con tutta la nostra volontà; è essere un tutt’uno con lui. Vuoi un segreto semplice ma efficace per essere in Gesù? In ogni decisione che devi prendere alza il tuo sguardo interiore in Gesù, così pure in ogni sentimento negativo, in ogni tentazione, in ogni ragionamento, e vedrai che Gesù diventa la tua vita, la tua gioia, il tuo sorriso. E’ la santità in atto. Provaci e vedrai!

Lode a te, o Cristo, re di eterna gloria!
Non di solo pane vivrà l’uomo,
ma di ogni parola che esce dalla bocca di Dio.
Lode a te, o Cristo, re di eterna gloria!
 
DAL VANGELO SECONDO LUCA (Lc 4, 1-13)
In quel tempo, Gesù, pieno di Spirito Santo, si allontanò dal Giordano ed era guidato dallo Spirito nel deserto, per quaranta giorni, tentato dal diavolo. Non mangiò nulla in quei giorni, ma quando furono terminati, ebbe fame. Allora il diavolo gli disse: «Se tu sei Figlio di Dio, di’ a questa pietra che diventi pane». Gesù gli rispose: «Sta scritto: “Non di solo pane vivrà l’uomo”».
Il diavolo lo condusse in alto, gli mostrò in un istante tutti i regni della terra e gli disse: «Ti darò tutto questo potere e la loro gloria, perché a me è stata data e io la do a chi voglio. Perciò, se ti prostrerai in adorazione dinanzi a me, tutto sarà tuo». Gesù gli rispose: «Sta scritto: “Il Signore, Dio tuo, adorerai: a lui solo renderai culto”».
Lo condusse a Gerusalemme, lo pose sul punto più alto del tempio e gli disse: «Se tu sei Figlio di Dio, gèttati giù di qui; sta scritto infatti: “Ai suoi angeli darà ordini a tuo riguardo affinché essi ti custodiscano”; e anche: “Essi ti porteranno sulle loro mani perché il tuo piede non inciampi in una pietra”». Gesù gli rispose: «È stato detto: “Non metterai alla prova il Signore Dio tuo”». 
Dopo aver esaurito ogni tentazione, il diavolo si allontanò da lui fino al momento fissato. Parola del Signore.

Gesù è il Figlio di Dio, ma è anche un essere pienamente umano, e le tentazioni lo dimostrano.  Gesù rifiuta il regno di satana, il quale gli promette di dargli tutti i regni del mondo se si prostrerà davanti a lui adorandolo. Gesù rifiuta la tentazione di essere un Messia che soddisfa solo i bisogni terreni dell’uomo, ma afferma decisamente che egli è venuto per unire l’uomo a Dio ed allora anche i sani bisogni naturali dell’uomo saranno soddisfatti: non di solo pane vive l’uomo. Gesù rifiuta ogni tipo di esibizionismo: lui attuerà la salvezza nell’umanità nella sofferenza e nella fede.
Siamo circondati da tutte queste tentazioni. Ogni cosa può essere usata da satana per farla diventare il nostro dio pagano: la gloria umana, la stima degli altri, l’affermazione dell’io, l’eliminazione di chi è più di noi, il possesso delle cose  quali la macchina, la casa, gli animali ecc. Non  prostrarti davanti a queste cose! Non potrai mai dialogare con tutto ciò; sarai posseduto, sarai schiavo, sarai terribilmente solo. L’uomo senza Gesù muore per le cose che muoiono! Vivi da figlio di Dio, e userai le cose come mezzi, non più come scopo, per vivere in Gesù!

Lunedì 18 Febbraio
B. Giovanni da Fiesole; B. Geltrude Comensoli

DAL LIBRO DEL LEVÌTICO (Lv 19, 1-2.11-18)
Il Signore parlò a Mosè e disse: «Parla a tutta la comunità degli Israeliti dicendo loro: “Siate santi, perché io, il Signore, vostro Dio, sono santo.
Non ruberete né userete inganno o menzogna a danno del prossimo.
Non giurerete il falso servendovi del mio nome: profaneresti il nome del tuo Dio. Io sono il Signore.
Non opprimerai il tuo prossimo, né lo spoglierai di ciò che è suo; non tratterrai il salario del bracciante al tuo servizio fino al mattino dopo.
Non maledirai il sordo, né metterai inciampo davanti al cieco, ma temerai il tuo Dio. Io sono il Signore.
Non commetterete ingiustizia in giudizio; non tratterai con parzialità il povero né userai preferenze verso il potente: giudicherai il tuo prossimo con giustizia. Non andrai in giro a spargere calunnie fra il tuo popolo né coopererai alla morte del tuo prossimo. Io sono il Signore.
Non coverai nel tuo cuore odio contro il tuo fratello; rimprovera apertamente il tuo prossimo, così non ti caricherai d’un peccato per lui. Non ti vendicherai e non serberai rancore contro i figli del tuo popolo, ma amerai il tuo prossimo come te stesso. Io sono il Signore”».
Parola di Dio.

«Siate santi perché Egli ci ha fatto santi». A cosa serve conservare la nostra vita se siamo «cadaveri ambulanti»? La tua santità, la tua semplicità, rende presente al mondo il Cristo che ha dato totalmente sé stesso.
Tutti i giorni leggete insieme la Parola di Dio e i vostri figli vi guarderanno stupiti e diranno: «Papà e mamma cosa fanno? Si riempiono di Gesù!». Dai, siate santi, svegliatevi tutti, lanciatevi nella vita e sentirete che anche a ottant'anni se ne hanno quindici: l'importante è che Cristo regni nei vostri cuori! Nella misura che sei giovane e ami all'infinito gridi: «Là non c'è vita abbastanza, vado io!» perché ami, perché ami!
Che vi venga una voglia che mai di dire: «Voglio essere come mi ha pensato il Signore!». 

SALMO 18 (19)
 
Le tue parole, Signore, sono spirito e vita.
 
La legge del Signore è perfetta,
rinfranca l’anima;
la testimonianza del Signore è stabile,
rende saggio il semplice.
 
I precetti del Signore sono retti,
fanno gioire il cuore;
il comando del Signore è limpido,
illumina gli occhi.
 
Il timore del Signore è puro, 
rimane per sempre;
i giudizi del Signore sono fedeli,
sono tutti giusti.
 
Ti siano gradite le parole della mia bocca;
davanti a te i pensieri del mio cuore,
Signore, mia roccia e mio redentore.    
 
Lode a te, o Cristo, re di eterna gloria!
Ecco ora il momento favorevole,
ecco ora il giorno della salvezza!
Lode a te, o Cristo, re di eterna gloria!
 
DAL VANGELO SECONDO MATTEO (Mt 25, 31-46)
In quel tempo, Gesù disse ai suoi discepoli: «Quando il Figlio dell’uomo verrà nella sua gloria, e tutti gli angeli con lui, siederà sul trono della sua gloria. Davanti a lui verranno radunati tutti i popoli. Egli separerà gli uni dagli altri, come il pastore separa le pecore dalle capre, e porrà le pecore alla sua destra e le capre alla sinistra. 
Allora il re dirà a quelli che saranno alla sua destra: “Venite, benedetti del Padre mio, ricevete in eredità il regno preparato per voi fin dalla creazione del mondo, perché ho avuto fame e mi avete dato da mangiare, ho avuto sete e mi avete dato da bere, ero straniero e mi avete accolto, nudo e mi avete vestito, malato e mi avete visitato, ero in carcere e siete venuti a trovarmi”. 
Allora i giusti gli risponderanno: “Signore, quando ti abbiamo visto affamato e ti abbiamo dato da mangiare, o assetato e ti abbiamo dato da bere? Quando mai ti abbiamo visto straniero e ti abbiamo accolto, o nudo e ti abbiamo vestito? Quando mai ti abbiamo visto malato o in carcere e siamo venuti a visitarti?”. E il re risponderà loro: “In verità io vi dico: tutto quello che avete fatto a uno solo di questi miei fratelli più piccoli, l’avete fatto a me”. 
Poi dirà anche a quelli che saranno alla sinistra: “Via, lontano da me, maledetti, nel fuoco eterno, preparato per il diavolo e per i suoi angeli, perché ho avuto fame e non mi avete dato da mangiare, ho avuto sete e non mi avete dato da bere, ero straniero e non mi avete accolto, nudo e non mi avete vestito, malato e in carcere e non mi avete visitato”. 
Anch’essi allora risponderanno: “Signore, quando ti abbiamo visto affamato o assetato o straniero o nudo o malato o in carcere, e non ti abbiamo servito?”. Allora egli risponderà loro: “In verità io vi dico: tutto quello che non avete fatto a uno solo di questi più piccoli, non l’avete fatto a me”. E se ne andranno: questi al supplizio eterno, i giusti invece alla vita eterna». Parola del Signore.

Al termine della vita, nel giudizio universale saremo giudicati sull’amore. Il Signore ha detto che lui andrà a fare un riposino e non ci giudicherà e lascerà il giudizio ai suoi rappresentanti sulla terra. Noi abbiamo due rappresentanti sulla terra: uno per la fede che è il Papa, l’altro per la carità che è il povero. Il povero è il rappresentante di Dio, sì, l’ha detto Lui, perciò ci farà interrogare da lui: «Avevo fame e mi avete dato da mangiare, avevo sete e mi avete dato da bere…». Io me li scrivo tutti e poi quando vado su, dirò: «Dammi quel tale là perché mi giudichi! Non darmi uno che non mi conosca!». Sembra uno scherzo ma è così! L’amore del prossimo è la necessaria e obbligata verifica: da quello sappiamo se Dio è in noi e noi in Dio e noi lo amiamo: solo questo! Ed è l’unico criterio per discernere se noi siamo dal diavolo o da Dio. Però l’amore che è relazione tra il Padre e il Figlio, l’amore di Dio è effuso nei nostri cuori! 

Martedì 19 Febbraio
S. Mansueto; S. Proclo; B. Corrado Confalonieri

DAL LIBRO DEL PROFETA ISAÌA (Is 55, 10-11)
Così dice il Signore: «Come la pioggia e la neve scendono dal cielo e non vi ritornano senza avere irrigato la terra, senza averla fecondata e fatta germogliare, perché dia il seme a chi semina e il pane a chi mangia, così sarà della mia parola uscita dalla mia bocca: non ritornerà a me senza effetto, senza aver operato ciò che desidero e senza aver compiuto ciò per cui l’ho mandata». Parola di Dio.

Ad ognuno di noi lo Spirito dà una luce particolare: come la pioggia, che è la stessa su tutti i posti dove cade, ma in ogni posto produce qualcosa di diverso perché la realtà che riceve quest’acqua reagisce a modo suo, così lo Spirito Santo che opera dentro di noi riceve una risposta alla sua azione comune a tutti per lo stesso battesimo che abbiamo ricevuto, ma nel medesimo tempo riceve una risposta specifica per il dono che ognuno di noi ha, per il suo carisma personale. 
Dobbiamo fare sempre l'atto di fede nell'azione dello Spirito Santo dentro di noi, che agisce e ci da la comprensione della sua Parola. 
La rivelazione di Dio ai suoi figli avviene progressivamente, come un padre e una mamma si rivelano al proprio figlio gradatamente, a seconda della capacità che quel figlio ha di comprendere la manifestazione, ma aiuta anche il suo grado di comprensione adattandosi alle sue capacità, e direi che c’è una rivelazione particolare per ogni figlio e poi uguale per tutti. 
Il Signore si rivela a ognuno di noi secondo la nostra capacità di accoglienza di lui e si adatta a noi, alle nostre possibilità. E’ importante allora che ognuno di voi si accorga come il Signore si sta rivelando a lui, quali sono state le tappe della rivelazione e come si sta aprendo a lui. 

SALMO 33 (34)
 
Il Signore libera i giusti da tutte le loro angosce.

Oppure: 

Chi spera nel Signore non resta confuso.

Magnificate con me il Signore,
esaltiamo insieme il suo nome.
Ho cercato il Signore: mi ha risposto
e da ogni mia paura mi ha liberato.
 
Guardate a lui e sarete raggianti,
i vostri volti non dovranno arrossire.
Questo povero grida e il Signore lo ascolta,
lo salva da tutte le sue angosce. 
 
Gli occhi del Signore sui giusti,
i suoi orecchi al loro grido di aiuto.
Il volto del Signore contro i malfattori,
per eliminarne dalla terra il ricordo.  
 
Gridano i giusti e il Signore li ascolta,
li libera da tutte le loro angosce.
Il Signore è vicino a chi ha il cuore spezzato,
egli salva gli spiriti affranti.
 
Lode a te, o Cristo, re di eterna gloria!
Non di solo pane vivrà l’uomo,
ma di ogni parola che esce dalla bocca di Dio.
Lode a te, o Cristo, re di eterna gloria!
 
DAL VANGELO SECONDO MATTEO (Mt 6, 7-15)
In quel tempo, Gesù disse ai suoi discepoli: «Pregando, non sprecate parole come i pagani: essi credono di venire ascoltati a forza di parole. Non siate dunque come loro, perché il Padre vostro sa di quali cose avete bisogno prima ancora che gliele chiediate.
Voi dunque pregate così: Padre nostro che sei nei cieli, sia santificato il tuo nome, venga il tuo regno, sia fatta la tua volontà, come in cielo così in terra.
Dacci oggi il nostro pane quotidiano, e rimetti a noi i nostri debiti come anche noi li rimettiamo ai nostri debitori, e non abbandonarci alla tentazione, ma liberaci dal male.
Se voi infatti perdonerete agli altri le loro colpe, il Padre vostro che è nei cieli perdonerà anche a voi; ma se voi non perdonerete agli altri, neppure il Padre vostro perdonerà le vostre colpe». Parola del Signore.

Il Padre nostro è la preghiera più furba che Dio ha mai creato e che ci frega tutti. Sapete perché?
«Padre, sia santificato il tuo nome»: tu dici che ti sta a cuore che la realtà di Dio venga manifestata a tutti in modo che tutti dicano «ah, che bello!». Ma allora, se tu dici così, vuol dire che Gesù è talmente importante per te che gridi a tutti: «Anche voi,  anche voi!». Si legge negli Atti degli apostoli: «Non finivano mai di parlare di Gesù» (cfr. At 5,42): che bello!
«Venga il tuo regno»: perché? Tu hai provato che vivere il Regno di Dio è una cosa stupenda e allora, siccome senti che è bello, lo gridi a tutti: «Venga il tuo regno!».
«Sia fatta la tua volontà, come in cielo così in terra»: se pronunci queste parole vuol dire che tu la stai facendo la volontà di Dio ed è così bella che allora lo gridi a tutti, proprio perché lo vivi. 
«Dacci oggi il nostro pane quotidiano»: com'è bello mangiare il pane quando tutti lo mangiano!  Verrà allora un giorno in cui non daremo solo un pezzo di pane, così, tirato al povero che passa; ma diremo a lui: «Vieni, mangiamo insieme questo pezzo di pane», allora comincerà un'epoca nuova. «Perdona a noi i nostri debiti come noi li perdoniamo ai nostri debitori» cioè perdonaci come noi abbiamo perdonato. E qui tutti staremo giù con la testa, tutti zitti... 

Mercoledì 20 Febbraio
S. Eucherio; S. Leone; B. Giacinta Marto 

DAL LIBRO DEL PROFETA GIONA (Gn 3, 1-10)
In quel tempo, fu rivolta a Giona questa parola del Signore: «Àlzati, va’ a Nìnive, la grande città, e annuncia loro quanto ti dico». Giona si alzò e andò a Nìnive secondo la parola del Signore. Nìnive era una città molto grande, larga tre giornate di cammino. Giona cominciò a percorrere la città per un giorno di cammino e predicava: «Ancora quaranta giorni e Nìnive sarà distrutta». I cittadini di Nìnive credettero a Dio e bandirono un digiuno, vestirono il sacco, grandi e piccoli. Giunta la notizia fino al re di Nìnive, egli si alzò dal trono, si tolse il manto, si coprì di sacco e si mise a sedere sulla cenere. Per ordine del re e dei suoi grandi fu poi proclamato a Nìnive questo decreto: «Uomini e animali, armenti e greggi non gustino nulla, non pascolino, non bevano acqua. Uomini e animali si coprano di sacco e Dio sia invocato con tutte le forze; ognuno si converta dalla sua condotta malvagia e dalla violenza che è nelle sue mani. Chi sa che Dio non cambi, si ravveda, deponga il suo ardente sdegno e noi non abbiamo a perire!». Dio vide le loro opere, che cioè si erano convertiti dalla loro condotta malvagia, e Dio si ravvide riguardo al male che aveva minacciato di fare loro e non lo fece. Parola di Dio.

Il libro di Giona è stato scritto nel V secolo A.C. Giona è un profeta che Dio invia a Ninive, distrutta nel 612 A.C. Giona non vuole che Ninive si converta, perciò cerca di fuggire dalla missione affidatagli da Dio. Dopo le avventure che gli sono capitate a causa della disobbedienza, va a Ninive, predica la penitenza e il popolo si converte. Il profeta rimane deluso da quella conversione inaspettata o meglio non voluta. Il Signore rimprovera il profeta. Dio è molto più grande dell’uomo, Egli non vuole la morte del peccatore, ma vuole che si converta e viva. Noi uomini tante volte siamo meschini.
Come per il figliol prodigo, il problema non è stato il Padre, ma il fratello, freddo come un pezzo di marmo e vendicativo come una vipera. Il problema dei peccatori molte volte sono i giusti.

SALMO 50 (51)
 
Tu non disprezzi, o Dio, un cuore contrito e affranto.
 
Oppure: 
 
Tu gradisci, Signore, il cuore penitente.
 
Pietà di me, o Dio, nel tuo amore;
nella tua grande misericordia
cancella la mia iniquità.
Lavami tutto dalla mia colpa,
dal mio peccato rendimi puro.      
 
Crea in me, o Dio, un cuore puro,
rinnova in me uno spirito saldo.
Non scacciarmi dalla tua presenza
e non privarmi del tuo santo spirito.
 
Tu non gradisci il sacrificio;
se offro olocàusti, tu non li accetti.
Uno spirito contrito è sacrificio a Dio;
un cuore contrito e affranto tu, o Dio, non disprezzi. 
 
Lode a te, o Cristo, re di eterna gloria!
Ritornate a me con tutto il cuore, dice il Signore,
perché sono misericordioso e pietoso.
Lode a te, o Cristo, re di eterna gloria!
 
DAL VANGELO SECONDO LUCA (Lc 11, 29-32)
In quel tempo, mentre le folle si accalcavano, Gesù cominciò a dire: «Questa generazione è una generazione malvagia; essa cerca un segno, ma non le sarà dato alcun segno, se non il segno di Giona. Poiché, come Giona fu un segno per quelli di Nìnive, così anche il Figlio dell’uomo lo sarà per questa generazione. 
Nel giorno del giudizio, la regina del Sud si alzerà contro gli uomini di questa generazione e li condannerà, perché ella venne dagli estremi confini della terra per ascoltare la sapienza di Salomone. Ed ecco, qui vi è uno più grande di Salomone. 
Nel giorno del giudizio, gli abitanti di Nìnive si alzeranno contro questa generazione e la condanneranno, perché essi alla predicazione di Giona si convertirono. Ed ecco, qui vi è uno più grande di Giona». 
Parola del Signore.

Gli abitanti di Ninive si sono convertiti alla predicazione di Giona; benché Gesù sia ben più grande di Giona, i farisei e gli scribi non si convertono alla sua predicazione.  Tanti accusano le autorità della Chiesa, mascherando la loro non volontà di convertirsi a Gesù. Ci sono tanti che se la prendono con i loro parroci o i loro superiori, mascherando il loro rifiuto di convertirsi e seguire Gesù. Altri se la prendono con i fratelli e sorelle della comunità, ma essi mascherano il loro allontanamento per infedeltà e cattiveria. Per tutti costoro non c’è salvezza perché mascherano il rifiuto di Gesù, rovinando se stessi e  gli altri. 

Giovedì 21 Febbraio
S. Pier Damiani; S. Germano; B. Natale Pinot

DAL LIBRO DI ESTER (Est 4, 17n.p-r.aa-bb.gg-hh )
In quei giorni, la regina Ester cercò rifugio presso il Signore, presa da un’angoscia mortale. Si prostrò a terra con le sue ancelle da mattina a sera e disse: «Tu sei benedetto, Dio di Abramo, Dio di Isacco, Dio di Giacobbe. Vieni in aiuto a me che sono sola e non ho altro soccorso all’infuori di te, o Signore, perché un grande pericolo mi sovrasta. Io ho sentito dai libri dei miei antenati, Signore, che tu liberi fino all’ultimo tutti coloro che compiono la tua volontà. Ora, Signore, mio Dio, aiuta me che sono sola e non ho nessuno all’infuori di te. Vieni in soccorso a me, che sono orfana, e poni sulle mie labbra una parola opportuna davanti al leone, e rendimi gradita a lui. Volgi il suo cuore all’odio contro chi ci combatte, a rovina sua e di quanti sono d’accordo con lui. Quanto a noi, liberaci dalla mano dei nostri nemici, volgi il nostro lutto in gioia e le nostre sofferenze in salvezza». Parola di Dio.

Ester, sposa del re Assuero, decide di intervenire presso il re per salvare il popolo giudeo di cui anche Ester faceva parte, ad insaputa di Assuero. Presentarsi al re senza il suo permesso la esponeva al rischio di essere condannata a morte. Ester decise di correre il rischio e si rivolse a Dio con questa bellissima preghiera di abbandono in lui. 
La nostra vita nel Signore è affascinante. Non riducete Dio ad un giochino e questo accade nella misura che ci facciamo dominare dall'orgoglio, piegando Dio a noi stessi. Entra dentro il mistero e con Lui affronta la vita: ecco la dinamicità con il tuo Dio che ti obbliga ad una dialettica, al dramma da vivere con Lui. A questo siamo chiamati, non certo a tirarci fuori dalla storia ma ad accettare il dramma di Dio nella storia. Allora Dio non è quello che pensi tu, quello che mette tutto in ordine, che ad ognuno dà il suo, e se succede che non lo fa tu subito avanzi ragionamenti per giustificarlo. Butta via tutti i tuoi ragionamenti, sono solo spazzatura! Il tuo Dio è il Dio della lotta, il Dio del “tu per tu”, il Dio del camminare insieme, il Dio dell'affrontare il disordine esistente, sino ad arrivare a scoprire, come ha fatto quella grande anima di Einstein, che l'apparente disordine è un infinito ordine.

SALMO 137 (138)
 
Nel giorno in cui ti ho invocato mi hai risposto.
 
Ti rendo grazie, Signore, con tutto il cuore:
hai ascoltato le parole della mia bocca.
Non agli dèi, ma a te voglio cantare,
mi prostro verso il tuo tempio santo. 
 
Rendo grazie al tuo nome per il tuo amore e la tua fedeltà:
hai reso la tua promessa più grande del tuo nome.
Nel giorno in cui ti ho invocato, mi hai risposto,
hai accresciuto in me la forza. 
 
La tua destra mi salva.
Il Signore farà tutto per me.
Signore, il tuo amore è per sempre:
non abbandonare l’opera delle tue mani.
 
Lode a te, o Cristo, re di eterna gloria!
Crea in me, o Dio un cuore puro;
rendimi la gioia della tua salvezza.
Lode a te, o Cristo, re di eterna gloria!
 
DAL VANGELO SECONDO MATTEO (Mt 7, 7-12)
In quel tempo, Gesù disse ai suoi discepoli: «Chiedete e vi sarà dato; cercate e troverete, bussate e vi sarà aperto. Perché chiunque chiede riceve, e chi cerca trova, e a chi bussa sarà aperto. 
Chi di voi, al figlio che gli chiede un pane, darà una pietra? E se gli chiede un pesce, gli darà una serpe? Se voi, dunque, che siete cattivi, sapete dare cose buone ai vostri figli, quanto più il Padre vostro che è nei cieli darà cose buone a quelli che gliele chiedono!
Tutto quanto volete che gli uomini facciano a voi, anche voi fatelo a loro: questa infatti è la Legge e i Profeti». Parola del Signore.

«Chiedete e vi sarà dato, cercate e troverete». Cosa vuoi dire o Signore? Gesù vuole che gli chiediamo tutto, tutto. Perché se Lui lo sa già quello di cui abbiamo bisogno? Perché vuole che gli chiediamo tutto e glielo chiediamo con gioia? Perché non vuole essere escluso dalla nostra vita, ma vuol fare il cammino con noi. Come è bella allora la preghiera continua! In ogni problema con cui ti incontri, il tuo sguardo va verso di Lui e gli chiedi luce perché Lui possa agire in te. Come cambia tutto: «Signore, veramente nelle tue mani è la mia povertà, per far scaturire la grande ricchezza della rivelazione!». Il Signore vuole che tu gli chieda tutto, dalle cose più piccole alle cose più grandi, perché vuole gioire con te, vuole sentire la tua sofferenza, la tua oscurità, le tue insicurezze, e vuole che gliele riversi nel suo cuore, ed Egli ti dice: «Ecco, camminerai!». 
La preghiera è il legame indispensabile nella tua esistenza, perché la trasfigurazione avvenga in te, perché tu veda tutta la tua povertà e miseria in controluce con la sua pienezza che si rivela adagio adagio nel tuo cuore.

Venerdì 22 Febbraio 
Cattedra di s. Pietro ap. (f); S. Papia

Il 22 febbraio gli antichi Romani onoravano la memoria dei defunti e mangiavano presso le loro tombe, attorno alla loro “cattedra” (un seggio riservato al defunto per indicare che egli era presente al banchetto). Dal secolo IV in poi i cristiani hanno cominciato a onorare una “cattedra” molto più spirituale: quella di Pietro, capo della Chiesa di Roma.

DALLA PRIMA LETTERA DI SAN PIETRO APOSTOLO (1Pt 5, 1-4)
Carissimi, esorto gli anziani che sono tra voi, quale anziano come loro, testimone delle sofferenze di Cristo e partecipe della gloria che deve manifestarsi: pascete il gregge di Dio che vi è affidato, sorvegliandolo non perché costretti ma volentieri, come piace a Dio, non per vergognoso interesse, ma con animo generoso, non come padroni delle persone a voi affidate, ma facendovi modelli del gregge. E quando apparirà il Pastore supremo, riceverete la corona della gloria che non appassisce. Parola di Dio. 

La parola anziani deriva da presbiteri, da cui deriva il termine “prete”. Si chiamano così i capi delle comunità cristiane (At 11,30). La loro guida è Cristo stesso nella persona dei Vescovi e del Papa. Essi compiono un servizio di autorità nel reggere esternamente e interiormente la comunità cristiana. «Consacrato e mandato nel mondo dal Padre, Gesù Cristo ha reso partecipi della sua consacrazione e missione, tramite gli apostoli, i Vescovi loro successori; questi a loro volta hanno legittimamente trasmesso, secondo vari gradi, lo svolgimento del loro servizio a diversi soggetti nella Chiesa. In tal modo, il servizio divinamente istituito, viene esercitato in ordini diversi da coloro che già in antico vengono chiamati Vescovi, presbiteri, diaconi. I presbiteri sono consacrati per predicare il vangelo, per pascere i fedeli e celebrare il culto divino, quali veri sacerdoti della nuova alleanza» (Costituzione della Chiesa, 28). Il prete è sacerdote, che significa colui che ti da’ le cose sante: egli rinnova il sacrificio di Cristo e perciò forma il popolo di Dio; se ti confessi da lui ti ridona la vita di Dio quando la perdi con il peccato mortale; ti nutre con la parola di Dio, spiegata da lui autorevolmente. E’ pastore che da’ la vita per le sue pecorelle. Essere prete è bello, proprio bello!

SALMO 22 (23)
 
Il Signore è il mio pastore: non manco di nulla.
 
Su pascoli erbosi mi fa riposare,
ad acque tranquille mi conduce.
Rinfranca l’anima mia, 
mi guida per il giusto cammino
a motivo del suo nome. 
 
Anche se vado per una valle oscura,
non temo alcun male, perché tu sei con me.
Il tuo bastone e il tuo vincastro
mi danno sicurezza. 
 
Davanti a me tu prepari una mensa
sotto gli occhi dei miei nemici.
Ungi di olio il mio capo;
il mio calice trabocca.
 
Sì, bontà e fedeltà mi saranno compagne
tutti i giorni della mia vita,
abiterò ancora nella casa del Signore
per lunghi giorni. 
 
Lode e onore a te, Signore Gesù.
Tu sei Pietro e su questa pietra 
edificherò la mia Chiesa 
e le potenze degli inferi non prevarranno su di essa.
Lode e onore a te, Signore Gesù.
 
DAL VANGELO SECONDO MATTEO (Mt 16, 13-19)
In quel tempo, Gesù, giunto nella regione di Cesarèa di Filippo, domandò ai suoi discepoli: «La gente, chi dice che sia il Figlio dell’uomo?». Risposero: «Alcuni dicono Giovanni il Battista, altri Elìa, altri Geremìa o qualcuno dei profeti». Disse loro: «Ma voi, chi dite che io sia?». Rispose Simon Pietro: «Tu sei il Cristo, il Figlio del Dio vivente». E Gesù gli disse: «Beato sei tu, Simone, figlio di Giona, perché né carne né sangue te lo hanno rivelato, ma il Padre mio che è nei cieli. E io a te dico: tu sei Pietro e su questa pietra edificherò la mia Chiesa e le potenze degli inferi non prevarranno su di essa. A te darò le chiavi del regno dei cieli: tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli». 
Parola del Signore.

Pietro è il fondamento roccioso su cui Cristo edificherà la sua Chiesa; Gesù gli darà le “chiavi” del regno dei Cieli, cioè il potere e il compito di amministrare i beni del Regno dei Cieli; Pietro ha il potere di legare e sciogliere, cioè di dirigere la Chiesa. Pietro è mortale, anzi Gesù allude di che morte morirà e tuttavia gli dice che le porte degli inferi non prevarranno mai sulla Chiesa di cui Pietro è la roccia e fondamento. Il suo compito è per sempre. E’ evidente che Pietro continua il suo compito e la sua funzione nei suoi successori, di modo che le potenze del male e della morte non prevalgano mai contro la Chiesa che continua ad esistere oltre la morte dell’Apostolo. 
La Chiesa è assediata nel suo interno perché attraversa delle crisi tremende, è assediata dall’esterno dalla potenza del male: ma le potenze degli inferi non prevarranno! Che bello allora essere addentro  nello sviluppo della chiesa, nello sviluppo della redenzione. Il nostro respiro è universale!

Sabato 23 Febbraio
S. Policarpo; B. Giuseppina Vannini

DAL LIBRO DEL DEUTERONÒMIO (Dt 26, 16-19)
Mosè parlò al popolo, e disse: «Oggi il Signore, tuo Dio, ti comanda di mettere in pratica queste leggi e queste norme. Osservale e mettile in pratica con tutto il cuore e con tutta l’anima. 
Tu hai sentito oggi il Signore dichiarare che egli sarà Dio per te, ma solo se tu camminerai per le sue vie e osserverai le sue leggi, i suoi comandi, le sue norme e ascolterai la sua voce. 
Il Signore ti ha fatto dichiarare oggi che tu sarai il suo popolo particolare, come egli ti ha detto, ma solo se osserverai tutti i suoi comandi. 
Egli ti metterà, per gloria, rinomanza e splendore, sopra tutte le nazioni che ha fatto e tu sarai un popolo consacrato al Signore, tuo Dio, come egli ha promesso». Parola di Dio.

Dio vuole formarsi un popolo particolare, consacrato a Dio, “il suo popolo”. Israele lo sarà solo se obbedirà alla legge data dall’amore di Dio. 
Dio ha sempre progetti di vita, ma li può realizzare solo se trova persone disponibili all’obbedienza, cioè persone disponibili ad uscire da se stesse, dal loro incapsulamento, per andare oltre se stessi ed entrare nei nuovi spazi di vita che ui offre. Molti non vogliono andare oltre se stessi e perciò si spengono e muoiono anzitempo. 
La preghiera è l'elemento più maturante la persona umana e il più rivoluzionario, perché ti fa uscire da te stesso e pone come centro della tua vita non più te stesso ma il tuo Signore. Allora ogni parola che dici cerchi di contemplarla nel suo volto, nel suo pensiero, nel suo modo di vedere. Finalmente fai lo sbarco: da te stesso entri nella Terra Promessa, la Terra di Dio, la terra dei Padri. Anche noi entriamo nella Terra Promessa entrando nella volontà di Dio, perché quella è la terra definitiva.

SALMO 118 (119)
 
Beato chi cammina nella legge del Signore.
 
Beato chi è integro nella sua via
e cammina nella legge del Signore.
Beato chi custodisce i suoi insegnamenti
e lo cerca con tutto il cuore.
 
Tu hai promulgato i tuoi precetti
perché siano osservati interamente.
Siano stabili le mie vie
nel custodire i tuoi decreti.
 
Ti loderò con cuore sincero,
quando avrò appreso i tuoi giusti giudizi.
Voglio osservare i tuoi decreti:
non abbandonarmi mai.
 
Lode a te, o Cristo, re di eterna gloria!
Ecco ora il momento favorevole,
ecco ora il giorno della salvezza!
Lode a te, o Cristo, re di eterna gloria!
 
DAL VANGELO SECONDO MATTEO (Mt 5, 43-48)
In quel tempo, Gesù disse ai suoi discepoli: «Avete inteso che fu detto: “Amerai il tuo prossimo” e odierai il tuo nemico. Ma io vi dico: amate i vostri nemici e pregate per quelli che vi perseguitano, affinché siate figli del Padre vostro che è nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti. 
Infatti, se amate quelli che vi amano, quale ricompensa ne avete? Non fanno così anche i pubblicani? E se date il saluto soltanto ai vostri fratelli, che cosa fate di straordinario? Non fanno così anche i pagani? Voi, dunque, siate perfetti come è perfetto il Padre vostro celeste».
Parola del Signore.

Gesù ci inoltra nella intimità trinitaria, ci inoltra nell'amore misericordioso del Padre, ci dà la caratteristica unica che distingue la vera religione, la religione cattolica universale: ama il tuo nemico. Se il tuo nemico ha fame dagli da mangiare, se ha sete dagli da bere, ma questo fallo mentre sta dicendo male di te, mentre ti sta odiando. Capite che qui è la novità assoluta del comando che ci ha dato Gesù: «Vi do un comandamento nuovo: che vi amiate gli uni gli altri. Come io ho amato voi, così amatevi anche voi gli uni gli altri» (Gv 13,34). Il comando di amare il prossimo c'era anche prima nella Scrittura (cfr. Lv 19,18), assieme al primo e più grande comandamento di amare Dio (cfr. Dt 6,5): la novità portata da Gesù – come io vi ho amato – è proprio nell'amore ai nemici. Questa è la vera novità ed è la grandezza che sconvolge tutto e cambia ogni cosa! Ci state a fare questa scelta di amore? 

DOMENICA 24 FEBBRAIO
S. Modesto; B. Tommaso M. Fusco
II Domenica di Quaresima 

DAL LIBRO DELLA GÈNESI (Gen 15, 5-12.17-18) 
In quei giorni, Dio condusse fuori Abram e gli disse: «Guarda in cielo e conta le stelle, se riesci a contarle» e soggiunse: «Tale sarà la tua discendenza». Egli credette al Signore, che glielo accreditò come giustizia. E gli disse: «Io sono il Signore, che ti ho fatto uscire da Ur dei Caldei per darti in possesso questa terra». Rispose: «Signore Dio, come potrò sapere che ne avrò il possesso?». Gli disse: «Prendimi una giovenca di tre anni, una capra di tre anni, un ariete di tre anni, una tortora e un colombo». Andò a prendere tutti questi animali, li divise in due e collocò ogni metà di fronte all’altra; non divise però gli uccelli. Gli uccelli rapaci calarono su quei cadaveri, ma Abram li scacciò. Mentre il sole stava per tramontare, un torpore cadde su Abram, ed ecco terrore e grande oscurità lo assalirono. Quando, tramontato il sole, si era fatto buio fitto, ecco un braciere fumante e una fiaccola ardente passare in mezzo agli animali divisi. In quel giorno il Signore concluse quest’alleanza con Abram: «Alla tua discendenza io do questa terra, dal fiume d’Egitto al grande fiume, il fiume Eufrate». Parola di Dio.

Abramo è oramai avanti negli anni: circa 75. Sua moglie Sara è sterile. Dio gli dice: «Guarda in cielo, conta le stelle, se riesci. Tale sarà la tua discendenza». Ciò è umanamente impossibile ma Abramo credette al Signore. Credere significa: «Stare saldo in Dio, accogliere con fiducia il piano di Dio». Abramo si “saldò” alla promessa di Dio, pur non sapendo come Dio l’avrebbe mantenuta.
Il Signore rivela ulteriormente il suo progetto ad Abramo e gli dice: «Io ti ho fatto uscire da Ur per darti in possesso la regione di Canaan e la Palestina tutta». Abramo chiede al Signore un segno dal quale egli può sapere che quella terrà sarà sua. Questa richiesta può sembrare in contrasto con la fede prima manifestata. In realtà è un approfondimento. Dio aveva detto: «Questa terra è data a te». Ma, pensa Abramo, mi sarà data anche se nei miei discendenti ci saranno peccati, tradimenti, comportamenti indegni? Il Signore suggella un’alleanza con Abramo, che continuerà ad esistere anche con i suoi discendenti. Ora  quest’alleanza è stata  rinnovata da Gesù con l’umanità e siglata con il sangue di Cristo sulla croce. Noi siamo il popolo della nuova  ed eterna alleanza. 

SALMO 26 (27)

Il Signore è mia luce e mia salvezza. 

Il Signore è mia luce e mia salvezza: 
di chi avrò timore? 
Il Signore è difesa della mia vita: 
di chi avrò paura?

Ascolta, Signore, la mia voce.
Io grido: abbi pietà di me, rispondimi!
Il mio cuore ripete il tuo invito: 
«Cercate il mio volto!». 
Il tuo volto, Signore, io cerco.
 
Non nascondermi il tuo volto,
non respingere con ira il tuo servo.
Sei tu il mio aiuto, non lasciarmi,
non abbandonarmi, Dio della mia salvezza.
 
Sono certo di contemplare la bontà del Signore
nella terra dei viventi.
Spera nel Signore, sii forte,
si rinsaldi il tuo cuore e spera nel Signore. 
 
DALLA LETTERA DI SAN PAOLO APOSTOLO AI FILIPPÉSI (Fil 3, 17 – 4, 1)
Fratelli, fatevi insieme miei imitatori e guardate quelli che si comportano secondo l’esempio che avete in noi. Perché molti – ve l’ho già detto più volte e ora, con le lacrime agli occhi, ve lo ripeto – si comportano da nemici della croce di Cristo. La loro sorte finale sarà la perdizione, il ventre è il loro dio. Si vantano di ciò di cui dovrebbero vergognarsi e non pensano che alle cose della terra. La nostra cittadinanza infatti è nei cieli e di là aspettiamo come salvatore il Signore Gesù Cristo, il quale trasfigurerà il nostro misero corpo per conformarlo al suo corpo glorioso, in virtù del potere che egli ha di sottomettere a sé tutte le cose. Perciò, fratelli miei carissimi e tanto desiderati, mia gioia e mia corona, rimanete in questo modo saldi nel Signore, carissimi!
 Parola di Dio.

Paolo non esita a proporre se stesso come colui da imitare. Perché? Perché egli è imitatore di Gesù (1 Cor 10,17). Paolo piange per coloro che si dicono cristiani, ma invece di seguire Gesù seguono solo il loro ventre e difendono la loro circoncisione, pur essendo cristiani. Paolo piange perché essi, come dice San Pietro, sono come il cane che dopo avere vomitato ritorna a mangiare il suo vomito. Paolo è come se dicesse a coloro che si sono lasciati fuorviare da Satana passando a false dottrine: «Ma fino a che punto siete arrivati? Vi comportate da nemici dell’amore di Cristo, il quale vi ha amati fino alla fine, fino alla morte e alla morte in croce! Perché siete così intenti alle cose di questa terra?». Invece l’unione con Cristo risorto, pur  rimanendo ben impegnati su questa terra, ci ha ormai trasferiti nelle regioni del cielo. Il nostro Salvatore trasformerà il corpo della nostra umiliazione nel suo corpo glorioso risorto. 
In ogni situazione, oggi, chiediti: così facendo, sono in Cristo? Rimango nel suo amore? Se vivi in lui  la tua vita sarà, come dice S. Agostino, un camminare cantando. Provaci!

Lode e onore a te, Signore Gesù!
Dalla nube luminosa, si udì la voce del Padre:
«Questi è il mio Figlio, l’amato: ascoltatelo!».
Lode e onore a te, Signore Gesù!
 
DAL VANGELO SECONDO LUCA (Lc 9, 28b-36)
In quel tempo, Gesù prese con sé Pietro, Giovanni e Giacomo e salì sul monte a pregare. Mentre pregava, il suo volto cambiò d’aspetto e la sua veste divenne candida e sfolgorante. Ed ecco, due uomini conversavano con lui: erano Mosè ed Elìa, apparsi nella gloria, e parlavano del suo esodo, che stava per compiersi a Gerusalemme. 
Pietro e i suoi compagni erano oppressi dal sonno; ma, quando si svegliarono, videro la sua gloria e i due uomini che stavano con lui. 
Mentre questi si separavano da lui, Pietro disse a Gesù: «Maestro, è bello per noi essere qui. Facciamo tre capanne, una per te, una per Mosè e una per Elìa». Egli non sapeva quello che diceva. Mentre parlava così, venne una nube e li coprì con la sua ombra. All’entrare nella nube, ebbero paura. E dalla nube uscì una voce, che diceva: «Questi è il Figlio mio, l’eletto; ascoltatelo!». Appena la voce cessò, restò Gesù solo. Essi tacquero e in quei giorni non riferirono a nessuno ciò che avevano visto. Parola del Signore.

La trasfigurazione di Gesù non è altro che la manifestazione del suo vero io, della sua gloria, della sua natura. Non è altro che la rivelazione di sé stesso, Figlio di Dio uguale al Padre, che è diventato uomo, e nel quale abita la pienezza della Divinità. La trasfigurazione non è altro che l'emergere di quella realtà profonda e piena.
La nostra trasfigurazione avviene manifestando in noi tutto il miracolo di Dio. Adagio adagio, quello che è avvenuto nel Battesimo, cioè quell'immersione nel Padre, nel Figlio e nello Spirito Santo, si rivela, si manifesta fino a raggiungere quella pienezza che il Signore ha stabilito per noi. Tutta la vita quindi è una graduale trasfigurazione, però viene la nube oscura che crea terrore e fa paura in questo cammino di trasfigurazione, il quale avviene per mezzo dello Spirito, nel modo da lui pensato. Ma questa trasfigurazione avviene con l'incontro con il povero, il quale ci trasfigura, o meglio fa emergere la realtà nostra in Dio e ci libera dalla vanità e dal non senso, da quello cioè che non siamo noi. 

Lunedì 25 Febbraio
S. Nestore; S. Cesario; B. Domenico Lentini

DAL LIBRO DEL PROFETA DANIELE (Dn 9, 4b-10)
Signore Dio, grande e tremendo, che sei fedele all’alleanza e benevolo verso coloro che ti amano e osservano i tuoi comandamenti, abbiamo peccato e abbiamo operato da malvagi e da empi, siamo stati ribelli, ci siamo allontanati dai tuoi comandamenti e dalle tue leggi! Non abbiamo obbedito ai tuoi servi, i profeti, i quali nel tuo nome hanno parlato ai nostri re, ai nostri prìncipi, ai nostri padri e a tutto il popolo del paese. 
A te conviene la giustizia, o Signore, a noi la vergogna sul volto, come avviene ancora oggi per gli uomini di Giuda, per gli abitanti di Gerusalemme e per tutto Israele, vicini e lontani, in tutti i paesi dove tu li hai dispersi per i delitti che hanno commesso contro di te. 
Signore, la vergogna sul volto a noi, ai nostri re, ai nostri prìncipi, ai nostri padri, perché abbiamo peccato contro di te; al Signore, nostro Dio, la misericordia e il perdono, perché ci siamo ribellati contro di lui, non abbiamo ascoltato la voce del Signore, nostro Dio, né seguito quelle leggi che egli ci aveva dato per mezzo dei suoi servi, i profeti.
Parola di Dio.

Il pentimento è l’atto consapevole con cui si sceglie di ritornare al Padre amandolo, di farla finita con il peccato e di impegnarsi per vivere la vita di Dio in cui ci ha introdotto Gesù. Il pentimento è la scelta di essere tutto bene senza alcun male. Il pentimento, è la scelta di vivere la vita secondo lo Spirito Santo, in particolare: amore, pace, pazienza, benevolenza, bontà, fedeltà, mitezza, dominio di sé, perdono, gioia. È la scelta di non volere vedere nessuno soffrire da solo. È la scelta della vita delle beatitudini; di vivere l’essenzialità, la semplicità, il servizio, la condivisione. Il pentimento lo si dimostra con il cambiamento effettivo e reale di vita. In poche parole il pentimento è vivere il vangelo: pensare alla moda di Cristo, avere in noi i suoi sentimenti, portare avanti gli interessi di Cristo nel mondo. Il pentimento è riconciliarsi con i fratelli, è vivere l’amore verso Dio e il prossimo. 

SALMO 78 (79)
 
Signore, non trattarci secondo i nostri peccati.
 
Oppure: 
 
Perdonaci, Signore, nella tua misericordia.
 
Non imputare a noi le colpe dei nostri antenati:
presto ci venga incontro la tua misericordia,
perché siamo così poveri!
 
Aiutaci, o Dio, nostra salvezza,
per la gloria del tuo nome;
liberaci e perdona i nostri peccati
a motivo del tuo nome.
 
Giunga fino a te il gemito dei prigionieri;
con la grandezza del tuo braccio
salva i condannati a morte.
 
E noi, tuo popolo e gregge del tuo pascolo,
ti renderemo grazie per sempre;
di generazione in generazione narreremo la tua lode.
 
Lode e onore a te, Signore Gesù.
Le tue parole, Signore, sono spirito e vita;
tu hai parole di vita eterna.
Lode e onore a te, Signore Gesù.
 
DAL VANGELO SECONDO LUCA (Lc 6, 36-38)
In quel tempo, Gesù disse ai suoi discepoli: «Siate misericordiosi, come il Padre vostro è misericordioso. Non giudicate e non sarete giudicati; non condannate e non sarete condannati; perdonate e sarete perdonati. 
Date e vi sarà dato: una misura buona, pigiata, colma e traboccante vi sarà versata nel grembo, perché con la misura con la quale misurate, sarà misurato a voi in cambio». Parola del Signore.

Giudicare vuol dire separare. Quando il Signore dice: «Non giudicate e non sarete giudicati» vuol dire: non separate da voi e non sarete separati. Quando io dico: «Quello è un matto», io l’ho già separato da me che sono sano; «quello è un ladro», lo separi da te perché tu hai le mani pulite. Giudizio vuol dire questo: separarsi da colui che io vedo diverso da me. 
A Gesù non preme puntare il dito e poi separarsi, distaccarsi, perché la condanna sta nel distacco; lui è venuto per farsi carico di dell'uomo che è nel peccato e nel male e per legarsi talmente al peccatore fino al punto di sacrificarsi per lui.  L'atteggiamento di Gesù nei confronti del mondo e di chi pecca, è l’atteggiamento di chi ama, per cui a chi ama non interessa puntare il dito sul peccato, ma interessa che quell'uomo non pecchi più. Il suo ragionamento non è in forza del peccato che ha fatto l'uomo, ma di quell’uomo che non è in Dio.
Gesù che non ha peccato, è talmente amante della vita e dell'uomo che pecca (ed è qui che il mistero si fa fitto e profondo e solo lo Spirito ce lo può svelare), che vuole essere trattato Lui stesso come chi ha peccato, pur non avendo peccato, affinché il fratello che è nel peccato abbia la vita.
Solo lo Spirito ce lo può far capire. La parola umana non può certo spiegare. Non vi fidate dei giudizi umani, fidatevi dello Spirito Santo, non separatevi mai! A noi spetta solo amare! 

Martedì 26 Febbraio
S. Alessandro di Alessandria; S. Vittore; S. Agricola

DAL LIBRO DEL PROFETA ISAÌA (Is 1, 10.16-20)
Ascoltate la parola del Signore, capi di Sòdoma; prestate orecchio all’insegnamento del nostro Dio, popolo di Gomorra! «Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova».
«Su, venite e discutiamo – dice il Signore. Anche se i vostri peccati fossero come scarlatto, diventeranno bianchi come neve. Se fossero rossi come porpora, diventeranno come lana.
Se sarete docili e ascolterete, mangerete i frutti della terra. Ma se vi ostinate e vi ribellate, sarete divorati dalla spada, perché la bocca del Signore ha parlato». Parola di Dio.

Sodoma e Gomorra, le città distrutte da Dio per gli orrori dei peccati commessi da uomini con uomini, sono diventate il simbolo delle città i cui abitanti, come popolo, commettono peccati sfacciatamente, senza alcun rimorso e senza volontà di conversione. Il popolo che si comporta come Sodoma e Gomorra, viene denunciato da Dio come fedifrago al patto dell’alleanza e anche giudicato. La rovina si potrà evitare se ci sarà il pentimento e il cambiamento di vita. Il profeta con grido accorato supplica il popolo: «Lavatevi», cioè purificatevi interiormente, nel vostro cuore, liberatevi dal male delle vostre azioni peccaminose. Il peccato più grave che si commette è quello contro la giustizia: il popolo deve convertirsi. Gli atti che dimostrano la vera conversione sono: il soccorso all’oppresso, rendere giustizia all’orfano, difendere i diritti delle vedove. Tu sei un figlio di Dio dal quale gli oppressi aspettano di essere difesi e liberati.

SALMO 49 (50)
 
A chi cammina per la retta via mostrerò la salvezza di Dio.
 
Oppure: 
 
Mostraci, Signore, la via della salvezza.
 
Non ti rimprovero per i tuoi sacrifici,
i tuoi olocàusti mi stanno sempre davanti.
Non prenderò vitelli dalla tua casa
né capri dai tuoi ovili.
 
Perché vai ripetendo i miei decreti
e hai sempre in bocca la mia alleanza,
tu che hai in odio la disciplina
e le mie parole ti getti alle spalle?
 
Hai fatto questo e io dovrei tacere?
Forse credevi che io fossi come te!
Ti rimprovero: pongo davanti a te la mia accusa.
Chi offre la lode in sacrificio, questi mi onora;
a chi cammina per la retta via
mostrerò la salvezza di Dio.
 
Lode e onore a te, Signore Gesù.
Liberatevi da tutte le iniquità commesse, dice il Signore,
e formatevi un cuore nuovo e uno spirito nuovo.
Lode e onore a te, Signore Gesù.
 
DAL VANGELO SECONDO MATTEO (Mt 23, 1-12)
In quel tempo, Gesù si rivolse alla folla e ai suoi discepoli dicendo: «Sulla cattedra di Mosè si sono seduti gli scribi e i farisei. Praticate e osservate tutto ciò che vi dicono, ma non agite secondo le loro opere, perché essi dicono e non fanno. Legano infatti fardelli pesanti e difficili da portare e li pongono sulle spalle della gente, ma essi non vogliono muoverli neppure con un dito. 
Tutte le loro opere le fanno per essere ammirati dalla gente: allargano i loro filattèri e allungano le frange; si compiacciono dei posti d’onore nei banchetti, dei primi seggi nelle sinagoghe, dei saluti nelle piazze, come anche di essere chiamati “rabbì” dalla gente. 
Ma voi non fatevi chiamare “rabbì”, perché uno solo è il vostro Maestro e voi siete tutti fratelli. E non chiamate “padre” nessuno di voi sulla terra, perché uno solo è il Padre vostro, quello celeste. E non fatevi chiamare “guide”, perché uno solo è la vostra Guida, il Cristo. 
Chi tra voi è più grande, sarà vostro servo; chi invece si esalterà, sarà umiliato e chi si umilierà sarà esaltato». Parola del Signore.

Gesù è forte, dice:  «I farisei vi dicono la verità. Accoglietela ma non seguiteli nella vita, perché dicono e non fanno; occorre entrare in mondi vitali nuovi basati sulla giustizia e la verità. Chi finge smetta di fingere».
Oggi i giovani sono chiamati a Dio solo se vedono che la società cambia: da società frantumata a comunione vissuta, da società malata di individualismo, a società-popolo che si assume la soluzione dei problemi di ogni membro. Da società statica e conservatrice organizzata da, per, con i benestanti, a società il cui passo è segnato dai poveri,  con i poveri e per i poveri.
Questo è il compito della Chiesa.

Mercoledì 27 Febbraio
S. Onorina; S. Gabriele dell'Addolorata

DAL LIBRO DEL PROFETA GEREMÌA (Ger 18, 18-20)
[I nemici del profeta] dissero: «Venite e tramiamo insidie contro Geremìa, perché la legge non verrà meno ai sacerdoti né il consiglio ai saggi né la parola ai profeti. Venite, ostacoliamolo quando parla, non badiamo a tutte le sue parole».
Prestami ascolto, Signore, e odi la voce di chi è in lite con me. Si rende forse male per bene?
Hanno scavato per me una fossa. Ricòrdati quando mi presentavo a te, per parlare in loro favore, per stornare da loro la tua ira. Parola di Dio.

Quanto più noi rimaniamo immersi in Dio, tanto più sentiamo la chiamata di Dio ed in ogni momento quel sì a Dio profondo e pieno comporta molte volte la sofferenza grande che viene dall'incomprensione, dalla difficoltà del dialogo. E' come la morte: allora tu tieni forte quel sì a Dio che non si impone mai con la violenza, ma diventa presentazione della verità incarnata nella tua vita. Come conseguenza vieni perseguitato, vieni colpito, ma mentre entri nella croce il sì detto a Dio si sviluppa e cresce: è la redenzione, che vuol dire riportare tutto al primo modo di essere. In quel si detto a Dio che porta alla crocifissione, il si diventa totale e la resurrezione piena. Finché tu servirai la giustizia, la verità, tu vivrai sempre questi momenti.

SALMO 30 (31)

Salvami, Signore, per la tua misericordia.
 
Scioglimi dal laccio che mi hanno teso,
perché sei tu la mia difesa.
Alle tue mani affido il mio spirito;
tu mi hai riscattato, Signore, Dio fedele. 
 
Ascolto la calunnia di molti: «Terrore all’intorno!»,
quando insieme contro di me congiurano,
tramano per togliermi la vita.
 
Ma io confido in te, Signore;
dico: «Tu sei il mio Dio,
i miei giorni sono nelle tue mani».
Liberami dalla mano dei miei nemici
e dai miei persecutori. 
 
Lode e onore a te, Signore Gesù.
Io sono la luce del mondo, dice il Signore;
chi segue me, avrà la luce della vita.
Lode e onore a te, Signore Gesù.
 
DAL VANGELO SECONDO MATTEO (Mt 20, 17-28)
In quel tempo, mentre saliva a Gerusalemme, Gesù prese in disparte i dodici discepoli e lungo il cammino disse loro: «Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani perché venga deriso e flagellato e crocifisso, e il terzo giorno risorgerà».
Allora gli si avvicinò la madre dei figli di Zebedèo con i suoi figli e si prostrò per chiedergli qualcosa. Egli le disse: «Che cosa vuoi?». Gli rispose: «Di’ che questi miei due figli siedano uno alla tua destra e uno alla tua sinistra nel tuo regno». Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo». Ed egli disse loro: «Il mio calice, lo berrete; però sedere alla mia destra e alla mia sinistra non sta a me concederlo: è per coloro per i quali il Padre mio lo ha preparato».
Gli altri dieci, avendo sentito, si sdegnarono con i due fratelli. Ma Gesù li chiamò a sé e disse: «Voi sapete che i governanti delle nazioni dòminano su di esse e i capi le opprimono. Tra voi non sarà così; ma chi vuole diventare grande tra voi, sarà vostro servitore e chi vuole essere il primo tra voi, sarà vostro schiavo. Come il Figlio dell’uomo, che non è venuto per farsi servire, ma per servire e dare la propria vita in riscatto per molti». Parola del Signore.

La mamma di san Giacomo e san Giovanni, come tutte le mamme di questo mondo, si preoccupava della carriera dei suoi figli, e senza peli sulla lingua va da Gesù e gli dice: «Senti Gesù, ti dico una parolina: quando sarai nel tuo regno, (sapevano che lui era potente e si sarebbe liberato dai Romani e avrebbe imposto finalmente il regno definitivo di Israele come quello promesso) metti i miei due figli, Giacomo e Giovanni, uno alla tua destra e uno alla tua sinistra». Uno ministro e uno viceministro! 
Il Signore risponde: «Non sapete cosa chiedete» (perché a destra aveva un ladrone crocifisso con lui e alla sinistra ne aveva un altro peggio di quello) e poi: «Potete bere il calice che io bevo?». Neanche ci pensano: «Certo che lo possiamo». Ma non capivano quello che dicevano. Credevano che Gesù scherzasse. Ma Lui: «Il calice lo berrete». A san Giacomo hanno tagliato la testa e Giovanni l’avevano messo in una caldaia con l'olio bollente ma lui è scappato vivo, sano come un pesce, non l’hanno cotto. 
Il Signore vuole gente che ha fame e sete di giustizia, vuole puri di cuore, ci vuole poveri, ci vuole uniti, ci vuole miti, ci vuole misericordiosi, ci vuole operatori di pace, perseguitati a causa della giustizia, insultati per il suo nome, sale della terra, luce del mondo!

Giovedì 28 Febbraio
S. Romano; S. Osvaldo Worc.; B. Antonia da Firenze

DAL LIBRO DEL PROFETA GEREMÌA (Ger 17, 5-10)
Così dice il Signore: «Maledetto l’uomo che confida nell’uomo, e pone nella carne il suo sostegno, allontanando il suo cuore dal Signore.
Sarà come un tamerisco nella steppa; non vedrà venire il bene, dimorerà in luoghi aridi nel deserto, in una terra di salsedine, dove nessuno può vivere.
Benedetto l’uomo che confida nel Signore e il Signore è la sua fiducia.
È come un albero piantato lungo un corso d’acqua, verso la corrente stende le radici; non teme quando viene il caldo, le sue foglie rimangono verdi, nell’anno della siccità non si dà pena, non smette di produrre frutti.
Niente è più infido del cuore e difficilmente guarisce! Chi lo può conoscere? Io, il Signore, scruto la mente e saggio i cuori, per dare a ciascuno secondo la sua condotta, secondo il frutto delle sue azioni». 
Parola di Dio.

Credo che più andrete avanti negli anni, più capirete che è vera quella parola: «Maledetto l'uomo che confida nell'uomo». E' la parola del Signore! «Beato l'uomo», invece, «che confida nel suo Dio»; ma il nostro orgoglio è terribile e fine. Non si arrende a Dio! 
Tu devi temere quando ti lasci guidare dal tuo orgoglio, dalla tua superbia, dal tuo crederti chissà chi, dall'odio. E' terribile! Diventi scandalo, fai paura! 
Le crisi, te le puoi aspettare tutte quando viene meno il rapporto con il Signore. Invece tutte le crisi sono vinte quando hai il tuo rapporto con il Signore, e con il Signore ti incontri con il povero, con il fratello. Non è il povero che può sostenere tutta la tua vita, ma sei tu che diventi speranza per il povero perché hai cercato il tuo rapporto con il Signore 
Come fai tu ad accogliere, se prima non hai accolto Dio? Come fai ad accogliere il particolare se prima non ha accolto il tutto? Se tu accogli l'infinito, allora veramente tu accogli il tutto, perché hai accolto Dio; c'è già tutto in lui. Il resto diventa una manifestazione. 

SALMO 1

Beato l’uomo che confida nel Signore.
 
Beato l’uomo che non entra nel consiglio dei malvagi,
non resta nella via dei peccatori
e non siede in compagnia degli arroganti,
ma nella legge del Signore trova la sua gioia,
la sua legge medita giorno e notte.
 
È come albero piantato lungo corsi d’acqua,
che dà frutto a suo tempo:
le sue foglie non appassiscono
e tutto quello che fa, riesce bene.
 
Non così, non così i malvagi,
ma come pula che il vento disperde;
poiché il Signore veglia sul cammino dei giusti,
mentre la via dei malvagi va in rovina. 
 
Lode e onore a te, Signore Gesù.
Beati coloro che custodiscono la parola di Dio
con cuore integro e buono 
e producono frutto con perseveranza.
Lode e onore a te, Signore Gesù.
 
DAL VANGELO SECONDO LUCA (Lc 16, 19-31)  
In quel tempo, Gesù disse ai farisei: «C’era un uomo ricco, che indossava vestiti di porpora e di lino finissimo, e ogni giorno si dava a lauti banchetti. Un povero, di nome Lazzaro, stava alla sua porta, coperto di piaghe, bramoso di sfamarsi con quello che cadeva dalla tavola del ricco; ma erano i cani che venivano a leccare le sue piaghe. 
Un giorno il povero morì e fu portato dagli angeli accanto ad Abramo. Morì anche il ricco e fu sepolto. Stando negli inferi fra i tormenti, alzò gli occhi e vide di lontano Abramo, e Lazzaro accanto a lui. Allora gridando disse: “Padre Abramo, abbi pietà di me e manda Lazzaro a intingere nell’acqua la punta del dito e a bagnarmi la lingua, perché soffro terribilmente in questa fiamma”. Ma Abramo rispose: “Figlio, ricòrdati che, nella vita, tu hai ricevuto i tuoi beni, e Lazzaro i suoi mali; ma ora in questo modo lui è consolato, tu invece sei in mezzo ai tormenti. Per di più, tra noi e voi è stato fissato un grande abisso: coloro che di qui vogliono passare da voi, non possono, né di lì possono giungere fino a noi”. 
E quello replicò: “Allora, padre, ti prego di mandare Lazzaro a casa di mio padre, perché ho cinque fratelli. Li ammonisca severamente, perché non vengano anch’essi in questo luogo di tormento”. Ma Abramo rispose: “Hanno Mosè e i Profeti; ascoltino loro”. E lui replicò: “No, padre Abramo, ma se dai morti qualcuno andrà da loro, si convertiranno”. Abramo rispose: “Se non ascoltano Mosè e i Profeti, non saranno persuasi neanche se uno risorgesse dai morti”».
Parola del Signore.

Non cadete mai nell'errore del ricco Epulone, di quello cioè che gozzovigliava sulle fatiche degli altri mentre di fuori c'era quel povero Lazzaro, che era testimone della realtà vera, e il ricco non gli ha dato neanche le briciole, non perché fosse un egoista (ne aveva tanto!), ma perché non poteva ammettere che lui esistesse! Non doveva esistere! Se si fosse messo in colloquio sarebbe entrato in crisi perché doveva discutere con lui, quindi lo ha annullato, come Caino che ha detto al Signore: «Sono io forse il custode di mio fratello?», cioè ha rinnegare la sua realtà dopo averlo fatto fuori. 
Io non mi sento a posto di fronte i poveri, non credo di avere le mani pulite, però non mi dispero, neanche lontanamente. E' la comprensione di Dio che ci salva, è la compenetrazione nel cuore di Dio perché Dio è amore, tre Persone in Uno, l’amore li tiene unite. Io nella mia vita ho sempre visto che il mio rischio è stato quello di adattarmi e nell’adattamento creare zone di sicurezza e di difesa da cui partire per fare qualcosa per gli altri. Invece ho visto sempre che la soluzione è un’altra: è entrare nel cuore di Dio per cui allora non c’è più nessun territorio riservato, c’è la somma libertà dell’amore a Dio ed è la pace. 
Quanti oppressi sono stati trattati da voi come li tratta il Signore, cioè li avete visti con gli occhi di Dio ed essi sono stati liberati? L’oppresso sarà sempre oppresso finché non è visto con gli occhi di Gesù. 

