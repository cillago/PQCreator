Mercoledì 1 Maggio
S. Giuseppe lavoratore (mf); B. Mafalda

Pio XII nel 1955 ha istituito questa memoria liturgica nel contesto della festa dei lavoratori, universalmente celebrata in tale giorno.

DAL LIBRO DELLA GÈNESI (Gen 1, 26 – 2, 3)
Dio disse: «Facciamo l’uomo a nostra immagine, secondo la nostra somiglianza: dòmini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l’uomo a sua immagine; a immagine di Dio lo creò: maschio e femmina li creò.
Dio li benedisse e Dio disse loro: «Siate fecondi e moltiplicatevi, riempite la terra e soggiogàtela, dominate sui pesci del mare e sugli uccelli del cielo e su ogni essere vivente che striscia sulla terra».
Dio disse: «Ecco, io vi do ogni erba che produce seme e che è su tutta la terra, e ogni albero fruttifero che produce seme: saranno il vostro cibo. A tutti gli animali selvatici, a tutti gli uccelli del cielo e a tutti gli esseri che strisciano sulla terra e nei quali è alito di vita, io do in cibo ogni erba verde». E così avvenne. Dio vide quanto aveva fatto, ed ecco, era cosa molto buona. E fu sera e fu mattina: sesto giorno.
Così furono portati a compimento il cielo e la terra e tutte le loro schiere. Dio, nel settimo giorno, portò a compimento il lavoro che aveva fatto e cessò nel settimo giorno da ogni suo lavoro che aveva fatto. Dio benedisse il settimo giorno e lo consacrò, perché in esso aveva cessato da ogni lavoro che egli aveva fatto creando.
Parola di Dio.

«L’uomo dòmini sui pesci del mare...»: questo dominus è il padre che è attento a tutti coloro che dipendono da lui per farli vivere. È nello spirito di Gesù che dice: «Se uno vuole essere il primo, sia l’ultimo di tutti e il servitore di tutti» (Mc 9,35), e «chi governa come colui che serve » (Lc 22,26); è colui che è garante che ogni essere possa essere se stesso. Tu sei dominus, tu sei signore, garantisci la vita a tutti in una armonia stupenda, domini sui pesci del mare, sugli uccelli del cielo. Tu sei chiamato a questo e non avrai pace finché non sarai colui che garantisce la vita, invece di macellarla. Tu sei dominus, sii grande là dove vivi, nella tua famiglia, nella tua comunità: non trasformarti in padrone! Siate servi delle creature a voi affidate: se non le amate fino in fondo non capirete niente dentro di loro, le tratterete solo con il galateo di monsignor Della Casa, ma non serve a nulla. Voi siete chiamati ad essere i garanti della vita di tutti. Là dove tu vivi sei l’esplosione di questo canto della vita mentre questo mondo continua solo ad uccidere: homo homini lupus.
Siate i garanti della vita, della festa, dell’armonia, della bellezza che non finisce più perché la bellezza non è legata al corpo ma è legata alla vita che cresce! 

Oppure:

DALLA LETTERA DI SAN PAOLO APOSTOLO AI COLOSSÉSI (Col 3, 14-15.17.23-24)
Fratelli, sopra tutte queste cose rivestitevi della carità, che le unisce in modo perfetto. E la pace di Cristo regni nei vostri cuori, perché a essa siete stati chiamati in un solo corpo. E rendete grazie!
E qualunque cosa facciate, in parole e in opere, tutto avvenga nel nome del Signore Gesù, rendendo grazie per mezzo di lui a Dio Padre. Qualunque cosa facciate, fatela di buon animo, come per il Signore e non per gli uomini, sapendo che dal Signore riceverete come ricompensa l’eredità. Servite il Signore che è Cristo! Parola di Dio.

Quando io mi fermo di fronte al semaforo e vedo alla mattina presto tutti i camion che passano, vedo che trasportano la frutta, la verdura, le carni, dico: guarda questa gente come dà la vita! Ha un solo peccato: che lo fa per i soldi e non per amore! Che paradiso sarebbe se tutti corressero come si corre adesso per portare la vita al fratello e alla fine dicessero: «Fratello, non voglio niente da te! Dammi soltanto quel che è necessario perché io comperi qualcosa da dare ai miei figli, la benzina per venire da te e poi per tornare ancora da te per darti la vita!». Questo è il grande sogno! Tutto il lavoro umano è dare la vita; ogni professione è la tua vita che spendi per l’altro. Qual è il cancro che divora tutto? È il fatto che ti prostituisci, perché lo fai per i soldi! Allora sbuffi, non vedi l’ora che finisca, ti arrabbi, fai le lotte per avere l’orario ridotto: il lavoro diventa tutto "prostituito". Purtroppo, con lo stipendio l’uomo evade continuamente da se stesso e fa tutte le fughe del mondo, perché non ama e allora uno che non ama sta sempre male, deve sempre fuggire e cercare qualcosa di diverso, di nuovo. Questo mondo è impazzito! Non è che adesso voi non dovete prendere lo stipendio, però c’è una grossa differenza tra chi ama e prende lo stipendio e chi non ama e prende lo stipendio. La tua professione è un canto d’amore perché dai la vita?

SALMO 89 (90)

Rendi salda, Signore, l’opera delle nostre mani.

Prima che nascessero i monti
e la terra e il mondo fossero generati,
da sempre e per sempre tu sei, o Dio. 		

Tu fai ritornare l’uomo in polvere,
quando dici: «Ritornate, figli dell’uomo».
Mille anni, ai tuoi occhi,
sono come il giorno di ieri che è passato,
come un turno di veglia nella notte. 		

Insegnaci a contare i nostri giorni
e acquisteremo un cuore saggio.
Ritorna, Signore: fino a quando?
Abbi pietà dei tuoi servi! 		

Saziaci al mattino con il tuo amore:
esulteremo e gioiremo per tutti i nostri giorni.
Si manifesti ai tuoi servi la tua opera
e il tuo splendore ai loro figli.		

Alleluia, alleluia.
Di giorno in giorno benedetto il Signore:
a noi Dio porta la salvezza.
Alleluia.

DAL VANGELO SECONDO MATTEO (Mt 13, 54-58)	
In quel tempo Gesù, venuto nella sua patria, insegnava nella loro sinagoga e la gente rimaneva stupita e diceva: «Da dove gli vengono questa sapienza e i prodigi? Non è costui il figlio del falegname? E sua madre, non si chiama Maria? E i suoi fratelli, Giacomo, Giuseppe, Simone e Giuda? E le sue sorelle, non stanno tutte da noi? Da dove gli vengono allora tutte queste cose?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria e in casa sua». E lì, a causa della loro incredulità, non fece molti prodigi. Parola del Signore.

Gesù è il profeta di Dio perché presenta il disegno di Dio al mondo, agli uomini: una nuova società basata sulla giustizia di Dio, dove il professionista esige solo quanto gli è necessario per vivere, l’imprenditore investe per dare lavoro al maggior numero possibile di operai, chi è dipendente, con alto stipendio, restituisce al povero quanto ottiene di più attraverso leggi ingiuste che regolano la disciplina del lavoro. Sei profeta come Gesù, o sei tra coloro che si scandalizzano a causa sua?



Giovedì 2 Maggio
S. Atanasio (m); S. Antonio di Firenze

Nato nel 295 ad Alessandria, Atanasio ne divenne vescovo nel 328. È stato un instancabile difensore della dottrina tramandata dagli apostoli, lottando per tutta la vita contro le eresie di Melezio e di Ario. È morto il 3 maggio 373. Per la sua dottrina e il suo amore a Cristo è onorato fra i quattro grandi dottori della Chiesa orientale.

DAGLI ATTI DEGLI APOSTOLI (At 15, 7-21)
In quei giorni, poiché era sorta una grande discussione, Pietro si alzò e disse loro: «Fratelli, voi sapete che, già da molto tempo, Dio in mezzo a voi ha scelto che per bocca mia le nazioni ascoltino la parola del Vangelo e vengano alla fede. E Dio, che conosce i cuori, ha dato testimonianza in loro favore, concedendo anche a loro lo Spirito Santo, come a noi; e non ha fatto alcuna discriminazione tra noi e loro, purificando i loro cuori con la fede. Ora dunque, perché tentate Dio, imponendo sul collo dei discepoli un giogo che né i nostri padri né noi siamo stati in grado di portare? Noi invece crediamo che per la grazia del Signore Gesù siamo salvati, così come loro».
Tutta l’assemblea tacque e stettero ad ascoltare Bàrnaba e Paolo che riferivano quali grandi segni e prodigi Dio aveva compiuto tra le nazioni per mezzo loro.
Quando essi ebbero finito di parlare, Giacomo prese la parola e disse: «Fratelli, ascoltatemi. Simone ha riferito come fin da principio Dio ha voluto scegliere dalle genti un popolo per il suo nome. Con questo si accordano le parole dei profeti, come sta scritto: “Dopo queste cose ritornerò e riedificherò la tenda di Davide, che era caduta; ne riedificherò le rovine e la rialzerò, perché cerchino il Signore anche gli altri uomini e tutte le genti sulle quali è stato invocato il mio nome, dice il Signore, che fa queste cose, note da sempre”. Per questo io ritengo che non si debbano importunare quelli che dalle nazioni si convertono a Dio, ma solo che si ordini loro di astenersi dalla contaminazione con gli idoli, dalle unioni illegittime, dagli animali soffocati e dal sangue. Fin dai tempi antichi, infatti, Mosè ha chi lo predica in ogni città, poiché viene letto ogni sabato nelle sinagoghe». Parola di Dio.

Questo brano degli Atti degli Apostoli contiene una vertenza drammatica nella Chiesa primitiva, che ha portato a una scelta che ha cambiato la storia. Da una parte c’erano dei farisei divenuti credenti che affermavano: «È necessario circoncidere i pagani che diventano credenti e ordinare loro di osservare la legge di Mosè». Dall’altra parte Paolo e Barnaba, che si opponevano risolutamente al modo di pensare dei farisei credenti e di altri venuti dalla giudea. Pietro, capo della Chiesa, dà ragione a Paolo e Barnaba. Giacomo, parente del Signore, capo della Chiesa di Gerusalemme, appoggia Pietro, chiedendo che vengano osservate alcune prescrizioni transitorie legate alla cultura giudaica quali l’astenersi degli animali soffocati e dal sangue; le altre prescrizioni corrispondono ai comandamenti. Nasce così la Chiesa Cattolica cioè la Chiesa Universale che porta la salvezza a tutti gli uomini.
Innamoriamoci del Signore e del compito che noi abbiamo: costruire un unico popolo santo che porti la salvezza a questo mondo!

SALMO 95 (96)

Annunciate a tutti i popoli le meraviglie del Signore.

Oppure:

Alleluia, alleluia, alleluia.

Cantate al Signore un canto nuovo,
cantate al Signore, uomini di tutta la terra.
Cantate al Signore, benedite il suo nome.

Annunciate di giorno in giorno la sua salvezza.
In mezzo alle genti narrate la sua gloria,
a tutti i popoli dite le sue meraviglie.

Dite tra le genti: «Il Signore regna!».
È stabile il mondo, non potrà vacillare!
Egli giudica i popoli con rettitudine.

Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.

DAL VANGELO SECONDO GIOVANNI (Gv 15, 9-11)
In quel tempo, disse Gesù ai suoi discepoli: «Come il Padre ha amato me, anche io ho amato voi. Rimanete nel mio amore.
Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore.
Vi ho detto queste cose perché la mia gioia sia in voi e la vostra gioia sia piena». Parola del Signore.

«Come il Padre ha amato me così anch’io ho amato voi»: è come se Gesù avesse detto: «Vi amo con lo stesso amore che il Padre ha verso di me, di quell’amore in cui sono immerso». Il Padre e il Figlio ci amano e siamo immersi in questo amore.
Il Signore ci dà una via molto semplice per controllare se è vera la sua Parola. Le sue parole: «Rimanete nel mio amore» producono profonda gioia. Se noi proviamo questa gioia è un segno che rimaniamo nel suo amore, ed è gioia piena!
Voi, papà e mamme, sognate la gioia per i vostri bambini! Il Signore ti dice: «Più i tuoi figli rimarranno nell’amore del Padre, rimarranno nel mio amore, più i tuoi figli avranno gioia». Questo è un dono universale! Sei preoccupato di metodi e modi. Il Signore ti dà una via che è stupenda: «Queste cose che ti dico (Rimanete nel mio amore) producono una profonda gioia». Il modo di essere della vita umana è la gioia. Portate ovunque la gioia! Se voi portate mille arrabbiature, mille nervosismi, la gente dice: «Ma come si fa a vivere accanto ad uno che è sempre così?». Il Signore ci ha creati per vivere in un habitat, in uno spazio che è lo spazio della gioia! E lui dice: «Vivi nel mio amore perché la mia gioia sia in te e la tua gioia sia piena!».

Venerdì 3 Maggio
Ss. Filippo e Giacomo ap. (f); B. Edoardo G. Rosaz

Filippo fu uno dei primi discepoli del Signore. La tradizione stabilisce la Turchia come luogo dell’apostolato e del martirio di Filippo.
Giacomo, detto “il minore”, uno dei Dodici, è identificato dalla tradizione col termine “fratello del Signore”, ed è l’autore della Lettera di Giacomo. Morì martire verso il 62.
DALLA PRIMA LETTERA DI SAN PAOLO APOSTOLO AI CORÌNZI (1Cor 15, 1-8a)
Vi proclamo, fratelli, il Vangelo che vi ho annunciato e che voi avete ricevuto, nel quale restate saldi e dal quale siete salvati, se lo mantenete come ve l’ho annunciato. A meno che non abbiate creduto invano!
A voi infatti ho trasmesso, anzitutto, quello che anch’io ho ricevuto, cioè che Cristo morì per i nostri peccati secondo le Scritture e che fu sepolto e che è risorto il terzo giorno secondo le Scritture e che apparve a Cefa e quindi ai Dodici.
In seguito apparve a più di cinquecento fratelli in una sola volta: la maggior parte di essi vive ancora, mentre alcuni sono morti. Inoltre apparve a Giacomo, e quindi a tutti gli apostoli. Ultimo fra tutti apparve anche a me. Parola di Dio.

Noi non accampiamo il diritto di essere dei salvatori, però gioiamo che la salvezza si attua in noi, e nella misura che si attua in noi, si attua in coloro che il Signore ha messo sul nostro cammino. È questo che aspetta da voi la gente! Quando l’esistenza cristiana non è più filosofia, non è più insegnamento, ma è esistenza sperimentata, gioiamo nell’umiltà del nostro cuore perché Dio ha avuto misericordia e ci ha fatto incontrare Gesù e siamo sempre pronti a partire, ad andare, sempre pronti perché il cuore è pieno di Lui!
Non date al Signore qualcosa, perché nella misura che darete qualcosa non capirete più il Signore! Fate del Signore la vostra vita e allora capirete anche le cose! Vi scongiuro, nel nome di Dio: mai come oggi i giovani chiedono esperienze, non discorsi! Le parole ormai sono troppo stanche. Dai, coraggio! I credenti in Cristo sono l’ottimismo, non nel senso povero della parola, ma nel senso che sanno che c’è una pienezza che viene, e Cristo ormai è su questa terra e attira tutti a sé. È possibile la novità, non diventate mai vecchi, vi supplico! Fate nuove tutte le cose!

SALMO 18 (19)

Per tutta la terra si diffonde il loro annuncio.

Oppure:

Alleluia, alleluia, alleluia.

I cieli narrano la gloria di Dio,
l’opera delle sue mani annuncia il firmamento.
Il giorno al giorno ne affida il racconto
e la notte alla notte ne trasmette notizia. 		

Senza linguaggio, senza parole,
senza che si oda la loro voce,
per tutta la terra si diffonde il loro annuncio
e ai confini del mondo il loro messaggio.		

Alleluia, alleluia.
Io sono la via, la verità e la vita, dice il Signore;
Filippo, chi ha visto me, ha visto il Padre.
Alleluia.

DAL VANGELO SECONDO GIOVANNI (Gv 14, 6-14)
In quel tempo, disse Gesù a Tommaso: «Io sono la via, la verità e la vita. Nessuno viene al Padre se non per mezzo di me. Se avete conosciuto me, conoscerete anche il Padre mio: fin da ora lo conoscete e lo avete veduto». Gli disse Filippo: «Signore, mostraci il Padre e ci basta». Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: “Mostraci il Padre”? Non credi che io sono nel Padre e il Padre è in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre è in me. Se non altro, credetelo per le opere stesse.
In verità, in verità io vi dico: chi crede in me, anch’egli compirà le opere che io compio e ne compirà di più grandi di queste, perché io vado al Padre. E qualunque cosa chiederete nel mio nome, la farò, perché il Padre sia glorificato nel Figlio. Se mi chiederete qualche cosa nel mio nome, io la farò». Parola del Signore.

Gesù possiede la pienezza della verità, la pienezza della vita, possiede la via per andare alla verità e alla vita: «Io sono la via, la verità e la vita». Tu, illuminato dalla grazia di Dio, cominci a cercarlo, lo ascolti, lo hai nel cuore e cominci a scrutare la sua volontà, cosa vuole da te. Come risultato di questo primo passo verso Cristo entri nella verità, nella sincerità dell’essere, nell’onestà di fondo e pian piano ti accorgi delle tante bugie che dicevi, delle falsità in cui eri. Non è più il Gesù che ti commuove, il Gesù che ha fatto i miracoli, ma lo riscopri come il Gesù che ti rivela il Padre, che ti rivela se stesso come quando era visibile su questa terra. L’entusiasmo, la gioia ti prende perché c’è una pienezza che sta entrando dentro di te e che ti trasfigura pian piano in tutto il tuo essere: è la vita mistica con Cristo Gesù. Solo in Gesù io trovo la pienezza di significato, la pienezza della mia vita.

Sabato 4 Maggio
S. Antonina; S. Floriano; Ss. Silvano e c.

DAGLI ATTI DEGLI APOSTOLI (At 16, 1-10)
In quei giorni, Paolo si recò a Derbe e a Listra. Vi era qui un discepolo chiamato Timòteo, figlio di una donna giudea credente e di padre greco: era assai stimato dai fratelli di Listra e di Icònio. Paolo volle che partisse con lui, lo prese e lo fece circoncidere a motivo dei Giudei che si trovavano in quelle regioni: tutti infatti sapevano che suo padre era greco.
Percorrendo le città, trasmettevano loro le decisioni prese dagli apostoli e dagli anziani di Gerusalemme, perché le osservassero. Le Chiese intanto andavano fortificandosi nella fede e crescevano di numero ogni giorno.
Attraversarono quindi la Frìgia e la regione della Galàzia, poiché lo Spirito Santo aveva impedito loro di proclamare la Parola nella provincia di Asia. Giunti verso la Mìsia, cercavano di passare in Bitìnia, ma lo Spirito di Gesù non lo permise loro; così, lasciata da parte la Mìsia, scesero a Tròade.
Durante la notte apparve a Paolo una visione: era un Macèdone che lo supplicava: «Vieni in Macedònia e aiutaci!». Dopo che ebbe questa visione, subito cercammo di partire per la Macedònia, ritenendo che Dio ci avesse chiamati ad annunciare loro il Vangelo. Parola di Dio.

In tutti i battezzati opera lo Spirito Santo. I suoi sette doni illuminano il cristiano in tutto il suo modo di essere, pensare, agire.
In te opera lo Spirito tanto che, se anche il migliore e più competente studioso ti fa una lettura precisa di come sei, tu puoi esprimerti completamente all’opposto, non perché lui ha sbagliato ma perché in te può operare lo Spirito Santo.
Quando tu scopri che una persona non lavora interiormente, cioè si abbandona alle sue pulsioni, tu puoi prevedere il suo comportamento e come andrà a finire, perché egli obbedisce a queste leggi e non fa lavorare la controforza dinamica, lo Spirito Santo, che trasforma in lui il negativo in positivo, rispettando le sue caratteristiche ma portando l’equilibrio in esse. Lo Spirito Santo capovolge, cambia e rende nuovo! Nulla è impossibile a Dio se diventate contemplativi, altrimenti, se fate solo dei discorsi sul Signore, è fatica. Tu sei terreno fertile dove lo Spirito Santo può esplodere quanto vuole?
SALMO 99 (100)

Acclamate il Signore, voi tutti della terra.

Oppure:

Alleluia, alleluia, alleluia.

Acclamate il Signore, voi tutti della terra,
servite il Signore nella gioia,
presentatevi a lui con esultanza.

Riconoscete che solo il Signore è Dio:
egli ci ha fatti e noi siamo suoi,
suo popolo e gregge del suo pascolo.

Perché buono è il Signore,
il suo amore è per sempre,
la sua fedeltà di generazione in generazione.

Alleluia, alleluia.
Se siete risorti con Cristo,
cercate le cose di lassù,
dove è Cristo, seduto alla destra di Dio.
Alleluia.

DAL VANGELO SECONDO GIOVANNI (Gv 15, 18-21)
In quel tempo, disse Gesù ai suoi discepoli: «Se il mondo vi odia, sappiate che prima di voi ha odiato me. Se foste del mondo, il mondo amerebbe ciò che è suo; poiché invece non siete del mondo, ma vi ho scelti io dal mondo, per questo il mondo vi odia.
Ricordatevi della parola che io vi ho detto: “Un servo non è più grande del suo padrone”. Se hanno perseguitato me, perseguiteranno anche voi; se hanno osservato la mia parola, osserveranno anche la vostra. Ma faranno a voi tutto questo a causa del mio nome, perché non conoscono colui che mi ha mandato». Parola del Signore.

Il mondo odia Gesù, il mondo infatti è la realtà umana organizzata in modo estraneo a Dio. Gesù è Dio e il mondo lo esclude. Non solo, lo combatte anche. I discepoli di Gesù che hanno trovato la vita in lui non sono del mondo; la loro fede e vita disturba il dominio del mondo e per questo il mondo li odia. Se fossero del mondo il mondo li amerebbe perché sarebbero sua proprietà, invece la loro stessa vita è di intralcio e giudizio sul mondo. Ma è Gesù che li ha scelti dal mondo per questo il mondo li odia. I discepoli saranno sottoposti a terribili persecuzioni: saranno vere prove del grado d’amore che sarà in loro nel momento delle difficoltà che si abbatteranno su di loro.
I martiri testimoniano la loro piena e totale adesione a Cristo perché salvatore del mondo e unico nostro scopo della vita.

DOMENICA 5 MAGGIO
S. Gottardo; B. Nunzio Sulprizio
VI Domenica di Pasqua

DAGLI ATTI DEGLI APOSTOLI (At 15, 1-2.22-29)
In quei giorni, alcuni, venuti dalla Giudea, insegnavano ai fratelli: «Se non vi fate circoncidere secondo l’usanza di Mosè, non potete essere salvati».
Poiché Paolo e Bàrnaba dissentivano e discutevano animatamente contro costoro, fu stabilito che Paolo e Bàrnaba e alcuni altri di loro salissero a Gerusalemme dagli apostoli e dagli anziani per tale questione.
Agli apostoli e agli anziani, con tutta la Chiesa, parve bene allora di scegliere alcuni di loro e di inviarli ad Antiòchia insieme a Paolo e Bàrnaba: Giuda, chiamato Barsabba, e Sila, uomini di grande autorità tra i fratelli. E inviarono tramite loro questo scritto: «Gli apostoli e gli anziani, vostri fratelli, ai fratelli di Antiòchia, di Siria e di Cilìcia, che provengono dai pagani, salute! Abbiamo saputo che alcuni di noi, ai quali non avevamo dato nessun incarico, sono venuti a turbarvi con discorsi che hanno sconvolto i vostri animi. Ci è parso bene perciò, tutti d’accordo, di scegliere alcune persone e inviarle a voi insieme ai nostri carissimi Bàrnaba e Paolo, uomini che hanno rischiato la loro vita per il nome del nostro Signore Gesù Cristo. Abbiamo dunque mandato Giuda e Sila, che vi riferiranno anch’essi, a voce, queste stesse cose. È parso bene, infatti, allo Spirito Santo e a noi, di non imporvi altro obbligo al di fuori di queste cose necessarie: astenersi dalle carni offerte agli idoli, dal sangue, dagli animali soffocati e dalle unioni illegittime. Farete cosa buona a stare lontani da queste cose. State bene!». Parola di Dio.

La certezza che lo Spirito Santo guida la Chiesa è la base sicura della Chiesa stessa. La Chiesa è il nuovo popolo di Dio. Un popolo è tale quando ogni membro si sente responsabile di tutto il popolo e tutto il popolo si sente responsabile di ogni membro. Quale popolo si avrebbe se non ci si sentisse responsabili gli uni degli altri? Per essere popolo vivo è necessario che ogni membro possa seguire la luce dello Spirito, possa essere creativo, possa intraprendere iniziative. Quale popolo si avrebbe se nessuno potesse essere creativo, ma si dovesse fare solo ciò che indica il capo? Però è indispensabile, necessario, che qualsiasi azione si voglia fare, venga confermata prima di eseguirla. Gli apostoli non danno la soluzione dei problemi, ma pongono i problemi da affrontare per risolverli assieme. Alla fine gli apostoli danno la conferma sulla linea da seguire. Bisogna dare mano libera allo Spirito Santo e non mettergli i paletti!
I santi sono i più furbi all’interno la Chiesa: essi hanno dato mano libera allo Spirito Santo. Noi invece diciamo: «Sì, ma un pezzettino…!» Ma lo Spirito Santo attraverso quel pezzettino, qualcosa riesce a fare. Noi resistiamo, ma Lui viene sempre, come dice la Parola: «Io sto alla porta e busso!».

SALMO 66 (67)

Ti lodino i popoli, o Dio, ti lodino i popoli tutti.

Oppure:

Alleluia, alleluia, alleluia.

Dio abbia pietà di noi e ci benedica,
su di noi faccia splendere il suo volto;
perché si conosca sulla terra la tua via,
la tua salvezza fra tutte le genti.		

Gioiscano le nazioni e si rallegrino,
perché tu giudichi i popoli con rettitudine,
governi le nazioni sulla terra.		

Ti lodino i popoli, o Dio,
ti lodino i popoli tutti.
Ci benedica Dio e lo temano
tutti i confini della terra. 	

DAL LIBRO DELL’APOCALISSE DI SAN GIOVANNI APOSTOLO (Ap 21, 10-14.22-23)
L’angelo mi trasportò in spirito su di un monte grande e alto, e mi mostrò la città santa, Gerusalemme, che scende dal cielo, da Dio, risplendente della gloria di Dio. Il suo splendore è simile a quello di una gemma preziosissima, come pietra di diaspro cristallino.
È cinta da grandi e alte mura con dodici porte: sopra queste porte stanno dodici angeli e nomi scritti, i nomi delle dodici tribù dei figli d’Israele. A oriente tre porte, a settentrione tre porte, a mezzogiorno tre porte e a occidente tre porte.
Le mura della città poggiano su dodici basamenti, sopra i quali sono i dodici nomi dei dodici apostoli dell’Agnello. In essa non vidi alcun tempio: il Signore Dio, l’Onnipotente, e l’Agnello sono il suo tempio.
La città non ha bisogno della luce del sole, né della luce della luna: la gloria di Dio la illumina e la sua lampada è l’Agnello. Parola di Dio.

La Gerusalemme che scende dal cielo è la Chiesa che porta la salvezza eterna, ed è di origine celeste. Alle 12 tribù d’Israele succedono i 12 apostoli. La città è a forma di quadrato, simbolo della perfezione.
Il dramma della Chiesa oggi è costituito dalla mancanza di coscienza della propria identità, della propria missione nei membri che la compongono. Come suscitare questa coscienza di popolo che ha la Chiesa come missione di salvezza? Affidando responsabilità a tutti nell’interno della Chiesa. Il modo di agire predominante è stato l’affidare tutto al prete-parroco della parrocchia. Come conseguenza la Chiesa languisce. È ora di agire. Ogni membro della Chiesa dovrebbe chiedere a chi di dovere: “Che cosa posso fare io nella Chiesa?». E il responsabile di ogni realtà di Chiesa dovrebbe convocare il popolo sulle decisioni da prendere.

Alleluia, alleluia.
Se uno mi ama, osserverà la mia parola, dice il Signore,
e il Padre mio lo amerà e noi verremo a lui.
Alleluia.

DAL VANGELO SECONDO GIOVANNI (Gv 14, 23-29)
In quel tempo, Gesù disse [ai suoi discepoli]: «Se uno mi ama, osserverà la mia parola e il Padre mio lo amerà e noi verremo a lui e prenderemo dimora presso di lui. Chi non mi ama, non osserva le mie parole; e la parola che voi ascoltate non è mia, ma del Padre che mi ha mandato. Vi ho detto queste cose mentre sono ancora presso di voi. Ma il Paràclito, lo Spirito Santo che il Padre manderà nel mio nome, lui vi insegnerà ogni cosa e vi ricorderà tutto ciò che io vi ho detto. Vi lascio la pace, vi do la mia pace. Non come la dà il mondo, io la do a voi. Non sia turbato il vostro cuore e non abbia timore.
Avete udito che vi ho detto: “Vado e tornerò da voi”. Se mi amaste, vi rallegrereste che io vado al Padre, perché il Padre è più grande di me. Ve l’ho detto ora, prima che avvenga, perché, quando avverrà, voi crediate». Parola del Signore.

Attraverso Gesù noi possiamo diventare i prediletti del Padre, coloro ai quali nulla viene tenuto nascosto: «Se uno mi ama il Padre lo amerà, io lo amerò e mi rivelerò a lui». Entrando in questa realtà diventiamo i prediletti del Padre e ricomprendiamo tutto noi stessi: la nostra vita si riempie, ha senso. La nostra realtà personale si unifica con Gesù ed entriamo nella dimensione definitiva. La gente è tanto nervosa, perché ha tanti particolari, ha tante emozioni, ma gli manca il Tutto.
Tu hai bisogno di sentirti il prediletto del Padre, amato da Dio così come sei, allora mentre ti senti amato da Dio, senti che le cose cambiano di importanza. Questo avviene solo se lo senti, però tu puoi chiedere al Signore che ti apra a lui. Ed ecco che ti svegli come da un sonno di morte, di dissipazione, di chiasso. Se entri in questa predilezione del Padre, tutte le cose cambiano di importanza e tu diventi libero.
Fa entrare il Signore nella tua vita!

Lunedì 6 Maggio
S. Pietro Nolasco; S. Domenico Savio; B. Anna Rosa Gattorno

Giornata di sensibilizzazione per il sostegno economico alla Chiesa Cattolica

DAGLI ATTI DEGLI APOSTOLI (At 16, 11-15)
Salpati da Tròade, facemmo vela direttamente verso Samotràcia e, il giorno dopo, verso Neàpoli e di qui a Filippi, colonia romana e città del primo distretto della Macedònia. Restammo in questa città alcuni giorni. Il sabato uscimmo fuori della porta lungo il fiume, dove ritenevamo che si facesse la preghiera e, dopo aver preso posto, rivolgevamo la parola alle donne là riunite. Ad ascoltare c’era anche una donna di nome Lidia, commerciante di porpora, della città di Tiàtira, una credente in Dio, e il Signore le aprì il cuore per aderire alle parole di Paolo. Dopo essere stata battezzata insieme alla sua famiglia, ci invitò dicendo: «Se mi avete giudicata fedele al Signore, venite e rimanete nella mia casa». E ci costrinse ad accettare. Parola di Dio.

Nel mio intimo devo mettermi di fronte al mio Dio, e nella relazione profonda che gradatamente intesso con lui, io me lo rendo visibile. Allora Dio comincia a contare per me e questo lo esperimento perché inizio a scegliere certe cose mentre altre le rigetto; proprio nell’istante della scelta, Dio entra dentro di me come una Parola vivente, mi possiede e mi apre alla sua realtà. Questo incontro è essenziale. Fratelli, se sentite la voce del Signore, non indurite il vostro cuore; per la conversione non difendetevi, non nascondetevi, lasciatevi amare da Cristo. E lasciarsi amare vuol dire lasciarsi diventare come Lui. Non perdete la rivelazione di Dio!

SALMO 149

Il Signore ama il suo popolo.

Oppure:

Alleluia, alleluia, alleluia.

Cantate al Signore un canto nuovo;
la sua lode nell’assemblea dei fedeli.
Gioisca Israele nel suo creatore,
esultino nel loro re i figli di Sion.

Lodino il suo nome con danze,
con tamburelli e cetre gli cantino inni.
Il Signore ama il suo popolo,
incorona i poveri di vittoria.

Esultino i fedeli nella gloria,
facciano festa sui loro giacigli.
Le lodi di Dio sulla loro bocca.
Questo è un onore per tutti i suoi fedeli.

Alleluia, alleluia.
Lo Spirito della verità darà testimonianza di me,
dice il Signore,
e anche voi date testimonianza.
Alleluia.

DAL VANGELO SECONDO GIOVANNI (Gv 15, 26 – 16, 4a)
In quel tempo, disse Gesù ai suoi discepoli: «Quando verrà il Paràclito, che io vi manderò dal Padre, lo Spirito della verità che procede dal Padre, egli darà testimonianza di me; e anche voi date testimonianza, perché siete con me fin dal principio.
Vi ho detto queste cose perché non abbiate a scandalizzarvi. Vi scacceranno dalle sinagoghe; anzi, viene l’ora in cui chiunque vi ucciderà crederà di rendere culto a Dio. E faranno ciò, perché non hanno conosciuto né il Padre né me. Ma vi ho detto queste cose affinché, quando verrà la loro ora, ve ne ricordiate, perché io ve l’ho detto». Parola del Signore.

Lo Spirito di verità dimora dentro ognuno di noi e non è certamente inattivo in nessun momento della nostra esistenza. Il nostro problema è di dare mano libera allo Spirito Santo. La differenza che c’è tra noi e quelli che chiamiamo santi è che loro, ad un certo momento della vita, si sono decisi a dare mano libera allo Spirito Santo. Voi mamme scoprite il grande compito che è quello di cooperare all’azione dello Spirito per tirare fuori un figlio di Dio. Quale altro scopo ha la famiglia? I bimbi sono figli di Dio che portano avanti la storia di Dio nel mondo: che roba grande se ci pensate! Voi papà non limitatevi soltanto ad essere delle persone che lavorano per portare a casa i soldi. Non basta! I vostri bambini, anche se sono handicappati gravissimi, specialmente mentali, apprendono Cristo respirandolo e lo trasfondono negli altri. La religione non si insegna, si fa respirare e dove in una famiglia non si respira Dio si viene a togliere l’essenziale, perché ogni uomo è fatto per Dio. L’uomo non è importante dal posto che occupa, né dal portafoglio che ha, l’uomo è importante nella misura che manifesta Dio su questa terra. Non date ai vostri figli posti importanti su questa terra: fate loro perder tempo e fate perdere anche l’anima! Date loro, invece, il senso di Dio e fate che risplenda la santità di Dio in loro: questo è il posto che devono occupare su questa terra!

Martedì 7 Maggio
S. Flavia Domitilla; S. Rosa Venerini; S. Agostino Roscelli

DAGLI ATTI DEGLI APOSTOLI (At 16, 22-34)
In quei giorni, la folla [degli abitanti di Filippi] insorse contro Paolo e Sila, e i magistrati, fatti strappare loro i vestiti, ordinarono di bastonarli e, dopo averli caricati di colpi, li gettarono in carcere e ordinarono al carceriere di fare buona guardia. Egli, ricevuto quest’ordine, li gettò nella parte più interna del carcere e assicurò i loro piedi ai ceppi.
Verso mezzanotte Paolo e Sila, in preghiera, cantavano inni a Dio, mentre i prigionieri stavano ad ascoltarli. D’improvviso venne un terremoto così forte che furono scosse le fondamenta della prigione; subito si aprirono tutte le porte e caddero le catene di tutti.
Il carceriere si svegliò e, vedendo aperte le porte del carcere, tirò fuori la spada e stava per uccidersi, pensando che i prigionieri fossero fuggiti. Ma Paolo gridò forte: «Non farti del male, siamo tutti qui». Quello allora chiese un lume, si precipitò dentro e tremando cadde ai piedi di Paolo e Sila; poi li condusse fuori e disse: «Signori, che cosa devo fare per essere salvato?». Risposero: «Credi nel Signore Gesù e sarai salvato tu e la tua famiglia». E proclamarono la parola del Signore a lui e a tutti quelli della sua casa.
Egli li prese con sé, a quell’ora della notte, ne lavò le piaghe e subito fu battezzato lui con tutti i suoi; poi li fece salire in casa, apparecchiò la tavola e fu pieno di gioia insieme a tutti i suoi per avere creduto in Dio.
Parola di Dio.

Il carceriere si fece battezzare con tutti i suoi. Oggi sarebbe ammessa al battesimo una famiglia intera dopo una sola catechesi? Penso di no! E perché invece Paolo, apostolo di Gesù, ha accolto immediatamente la richiesta del carceriere? Era più avanti lui o siamo più avanti noi che chiediamo lunghi corsi di catechesi? I cristiani al tempo di Paolo appena battezzati entravano in un mondo nuovo, entravano nella comunità cristiana, i cui membri vivevano insieme davvero e intensamente, portando avanti la rivoluzione cristiana. Ciò che salva è la comunità; vivendo comunitariamente si matura la formazione. Oggi troppo si confonde l’informazione con la formazione e non ci si preoccupa seriamente di fondare vere comunità! Tu vivi come membro di comunità?

SALMO 137 (138)

La tua destra mi salva, Signore.

Oppure:

Signore, il tuo amore è per sempre.

Oppure:

Alleluia, alleluia, alleluia.

Ti rendo grazie, Signore, con tutto il cuore:
hai ascoltato le parole della mia bocca.
Non agli dèi, ma a te voglio cantare,
mi prostro verso il tuo tempio santo.

Rendo grazie al tuo nome per il tuo amore e la tua fedeltà:
hai reso la tua promessa più grande del tuo nome.
Nel giorno in cui ti ho invocato, mi hai risposto,
hai accresciuto in me la forza.

La tua destra mi salva.
Il Signore farà tutto per me.
Signore, il tuo amore è per sempre:
non abbandonare l’opera delle tue mani.

Alleluia, alleluia.
Manderò a voi lo Spirito della verità, dice il Signore;
egli vi guiderà a tutta la verità.
Alleluia.

DAL VANGELO SECONDO GIOVANNI (Gv 16, 5-11)
In quel tempo, disse Gesù ai suoi discepoli: «Ora vado da colui che mi ha mandato e nessuno di voi mi domanda: “Dove vai?”. Anzi, perché vi ho detto questo, la tristezza ha riempito il vostro cuore.
Ma io vi dico la verità: è bene per voi che io me ne vada, perché, se non me ne vado, non verrà a voi il Paràclito; se invece me ne vado, lo manderò a voi.
E quando sarà venuto, dimostrerà la colpa del mondo riguardo al peccato, alla giustizia e al giudizio. Riguardo al peccato, perché non credono in me; riguardo alla giustizia, perché vado al Padre e non mi vedrete più; riguardo al giudizio, perché il principe di questo mondo è già condannato». Parola del Signore.

Gli apostoli avevano il presentimento che qualcosa di doloroso sarebbe capitato a Gesù e a loro. Gesù risponde al loro stato d’animo dicendo: «Ho terminato la mia permanenza visibile su questa terra. È arrivata un’altra fase della mia missione, quella invisibile, necessaria per il mio stato di risorto. In questa nuova fase lo Spirito Santo avrà una funzione fondamentale nella Chiesa perché animerà continuamente la missione da me iniziata, prendendo del “mio” da tutto ciò che ho fatto e detto. Lo Spirito Santo opererà in voi dimorando nel vostro cuore come in un tempio (santificazione) e opererà in tutti voi come nuovo popolo per cambiare la storia e agire attraverso le guide dei pastori (Papa e vescovi)». Gesù chiama lo Spirito Santo “Paraclito”, che in questo contesto significa “avvocato, difensore”. Egli convincerà il mondo (realtà che si organizza in modo estraneo a Dio) riguardo al peccato di incredulità. Gesù infatti è la via, la verità e la vita, in una parola l’unico Salvatore del mondo. Lo Spirito Santo convincerà il mondo riguardo alla giustizia perché Gesù, ritornando al Padre, dimostrerà di essere venuto da lui. Riguardo al giudizio di condanna, lo Spirito farà capire il senso della morte di Gesù quale sconfitta e condanna del male.



Mercoledì 8 Maggio
B. Maria Vergine di Pompei; S. Vittore; S. Bonifacio IV

DAGLI ATTI DEGLI APOSTOLI (At 17, 15.22 – 18, 1)
In quei giorni, quelli che accompagnavano Paolo lo condussero fino ad Atene e ripartirono con l’ordine, per Sila e Timòteo, di raggiungerlo al più presto.
Paolo, in piedi in mezzo all’Areòpago, disse: «Ateniesi, vedo che, in tutto, siete molto religiosi. Passando infatti e osservando i vostri monumenti sacri, ho trovato anche un altare con l’iscrizione: “A un Dio ignoto”. Ebbene, colui che, senza conoscerlo, voi adorate, io ve lo annuncio. Il Dio che ha fatto il mondo e tutto ciò che contiene, che è Signore del cielo e della terra, non abita in templi costruiti da mani d’uomo né dalle mani dell’uomo si lascia servire come se avesse bisogno di qualche cosa: è lui che dà a tutti la vita e il respiro e ogni cosa. Egli creò da uno solo tutte le nazioni degli uomini, perché abitassero su tutta la faccia della terra. Per essi ha stabilito l’ordine dei tempi e i confini del loro spazio perché cerchino Dio, se mai, tastando qua e là come ciechi, arrivino a trovarlo, benché non sia lontano da ciascuno di noi. In lui infatti viviamo, ci muoviamo ed esistiamo, come hanno detto anche alcuni dei vostri poeti: “Perché di lui anche noi siamo stirpe”.
Poiché dunque siamo stirpe di Dio, non dobbiamo pensare che la divinità sia simile all’oro, all’argento e alla pietra, che porti l’impronta dell’arte e dell’ingegno umano. Ora Dio, passando sopra ai tempi dell’ignoranza, ordina agli uomini che tutti e dappertutto si convertano, perché egli ha stabilito un giorno nel quale dovrà giudicare il mondo con giustizia, per mezzo di un uomo che egli ha designato, dandone a tutti prova sicura col risuscitarlo dai morti».
Quando sentirono parlare di risurrezione dei morti, alcuni lo deridevano, altri dicevano: «Su questo ti sentiremo un’altra volta». Così Paolo si allontanò da loro. Ma alcuni si unirono a lui e divennero credenti: fra questi anche Dionigi, membro dell’Areòpago, una donna di nome Dàmaris e altri con loro. Dopo questi fatti Paolo lasciò Atene e si recò a Corìnto. Parola di Dio.

L’Areopago è un colle a nord-ovest dell’Acropoli di Atene. Al tempo di Paolo era il luogo di raduno del Consiglio supremo e della Suprema Corte di Atene. Paolo parla ai convenuti alla maniera dei filosofi, con insuccesso; ma Dionigi, uno dell’areopago, accetta il cristianesimo. Paolo riceve una lezione forte dalla sonora sconfitta nel tentativo di presentare Cristo alla moda umana.
Oggi più che mai è necessaria una nuova evangelizzazione: ma in che modo? È una cosa buona rinnovare i testi di catechismo per rendere più comprensibile la Parola, ma non basta. È cosa importante formare i catechisti perché siano trasmettitori della Parola infiammati d’amore, ma non basta! È necessario, indispensabile, andare a cercare i giovani là dove sono, anche nei luoghi più impensati. Ma poi come agganciarli a Cristo? La via sempre nuova è quella che ha indicato Gesù: «Chi viene dietro a me avrà la luce della vita» (Gv 8,12). Questa luce emana soprattutto dalla condivisione diretta perché contiene in se stessa la giustizia. Il buon esempio è fondamentale, ma non basta. Un popolo che condivide, che sradica ogni ingiustizia e che prega insieme porta i cuori degli uomini al Padre. Il santo illumina ma un popolo santo converte!

SALMO 148

I cieli e la terra sono pieni della tua gloria.

Oppure:

Alleluia, alleluia, alleluia.

Lodate il Signore dai cieli,
lodatelo nell’alto dei cieli.
Lodatelo, voi tutti, suoi angeli,
lodatelo, voi tutte, sue schiere.

I re della terra e i popoli tutti,
i governanti e i giudici della terra,
i giovani e le ragazze,
i vecchi insieme ai bambini
lodino il nome del Signore.

Perché solo il suo nome è sublime:
la sua maestà sovrasta la terra e i cieli.
Ha accresciuto la potenza del suo popolo.
Egli è la lode per tutti i suoi fedeli,
per i figli d’Israele, popolo a lui vicino.

Alleluia, alleluia.
Io pregherò il Padre ed egli vi darà un altro Paràclito
perché rimanga con voi per sempre.
Alleluia.

DAL VANGELO SECONDO GIOVANNI (Gv 16, 12-15)
In quel tempo, disse Gesù ai suoi discepoli: «Molte cose ho ancora da dirvi, ma per il momento non siete capaci di portarne il peso. Quando verrà lui, lo Spirito della verità, vi guiderà a tutta la verità, perché non parlerà da se stesso, ma dirà tutto ciò che avrà udito e vi annuncerà le cose future.
Egli mi glorificherà, perché prenderà da quel che è mio e ve lo annuncerà. Tutto quello che il Padre possiede è mio; per questo ho detto che prenderà da quel che è mio e ve lo annuncerà».
Parola del Signore.

Come si sviluppa l’evangelizzazione? Lo Spirito Santo è la Persona-Amore Infinito che unisce il Padre e il Figlio, le altre due persone della Santissima Trinità. Così si ha un unico Dio in tre persone. Il medesimo Spirito Santo abita in ogni credente ed opera perché Gesù diventi il centro del cuore di ognuno, e perché ognuno s’impegni per fare di Cristo il cuore del mondo. In tal modo lo Spirito Santo rende Cristo contemporaneo al mondo ed attualizza il vangelo. La speranza poi non delude, perché l’amore di Dio è stato riversato nei nostri cuori per mezzo dello Spirito Santo che ci è stato dato (Rm 5,5). Lo Spirito Santo diffonde questo amore permanentemente.
Abbiate l’inventiva dell’amore di Dio, abbiate dentro di voi quella rivoluzione che lo Spirito compie, per cui essendo aderenti alla situazione e al tempo presente, rendete contemporaneo Cristo alla storia!

Giovedì 9 Maggio
S. Pacomio; S. Dionigi; S. Isaia pr.; B. Forte Gabrielli

DAGLI ATTI DEGLI APOSTOLI (At 18, 1-8)
In quei giorni, Paolo lasciò Atene e si recò a Corìnto. Qui trovò un Giudeo di nome Aquila, nativo del Ponto, arrivato poco prima dall’Italia, con la moglie Priscilla, in seguito all’ordine di Claudio che allontanava da Roma tutti i Giudei. Paolo si recò da loro e, poiché erano del medesimo mestiere, si stabilì in casa loro e lavorava. Di mestiere, infatti, erano fabbricanti di tende. Ogni sabato poi discuteva nella sinagoga e cercava di persuadere Giudei e Greci.
Quando Sila e Timòteo giunsero dalla Macedònia, Paolo cominciò a dedicarsi tutto alla Parola, testimoniando davanti ai Giudei che Gesù è il Cristo. Ma, poiché essi si opponevano e lanciavano ingiurie, egli, scuotendosi le vesti, disse: «Il vostro sangue ricada sul vostro capo: io sono innocente. D’ora in poi me ne andrò dai pagani». Se ne andò di là ed entrò nella casa di un tale, di nome Tizio Giusto, uno che venerava Dio, la cui abitazione era accanto alla sinagoga. Crispo, capo della sinagoga, credette nel Signore insieme a tutta la sua famiglia; e molti dei Corìnzi, ascoltando Paolo, credevano e si facevano battezzare. Parola di Dio.

Paolo vuole annunciare il vangelo che è energia di Dio per la salvezza del mondo, cioè vuole annunciare Cristo, nella fede del quale l’uomo si salva. La fede non è un insieme di ragionamenti umani ai quali si adatta il vangelo, la fede non è altro che il Cristo vissuto, amato, conquistato, realizzato. Gesù è la vera misura dell’uomo. La tentazione permanente dell’uomo è fare senza Dio, è mettersi al posto di Dio. Escluso Dio, l’uomo entra nel disordine biofisico, psicologico, spirituale: la confusione regna sovrana, la solitudine diventa essenziale. Senza relazione vitale con Dio, l’uomo si sente orfano.
Che cosa mi manca? “Cristo vissuto e amato” è la risposta. Convertirsi a Cristo è il passo che ci apre alla vita.

SALMO 97 (98)

Il Signore ha rivelato ai popoli la sua giustizia.

Oppure:

La tua salvezza, Signore, è per tutti i popoli.

Oppure:

Alleluia, alleluia, alleluia.

Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.

Il Signore ha fatto conoscere la sua salvezza,
agli occhi delle genti ha rivelato la sua giustizia.
Egli si è ricordato del suo amore,
della sua fedeltà alla casa d’Israele.

Tutti i confini della terra hanno veduto
la vittoria del nostro Dio.
Acclami il Signore tutta la terra,
gridate, esultate, cantate inni!

Alleluia, alleluia.
Non vi lascerò orfani, dice il Signore;
vado e ritorno a voi, e il vostro cuore sarà nella gioia.
Alleluia.

DAL VANGELO SECONDO GIOVANNI (Gv 16, 16-20)
In quel tempo, disse Gesù ai suoi discepoli: «Un poco e non mi vedrete più; un poco ancora e mi vedrete». Allora alcuni dei suoi discepoli dissero tra loro: «Che cos’è questo che ci dice: “Un poco e non mi vedrete; un poco ancora e mi vedrete”, e: “Io me ne vado al Padre”?». Dicevano perciò: «Che cos’è questo “un poco”, di cui parla? Non comprendiamo quello che vuol dire». Gesù capì che volevano interrogarlo e disse loro: «State indagando tra voi perché ho detto: “Un poco e non mi vedrete; un poco ancora e mi vedrete”? In verità, in verità io vi dico: voi piangerete e gemerete, ma il mondo si rallegrerà. Voi sarete nella tristezza, ma la vostra tristezza si cambierà in gioia». Parola del Signore.

Gesù parla della sua partenza verso il Paradiso, che avrebbe causato sofferenza ai suoi Apostoli. Questa tristezza però si sarebbe trasformata presto in grande gioia. Gesù infatti avrebbe attirato a sé tutti gli uomini perché le genti avrebbero riconosciuto in lui il Salvatore e si sarebbero convertiti a lui.
Ognuno di noi passa attraverso diverse fasi, addirittura può perdere la fede, può cadere nel peccato, può avere lunghi periodi di silenzio di Dio, può trovarsi in difficoltà gravissime, ci possono essere dei momenti stupendi in cui tocca il cielo, in cui si immerge in Dio e poi la ricaduta, ma il Signore ci attira sempre a sé.
Il mistero del cammino in Dio lo compie Lui; è certo però che Egli ci chiama alla sua santità perché risplenda in noi. L’unica cosa importante: non scoraggiatevi mai! Gioite se siete nella luce, gridate al Signore se siete nelle tenebre; gioite se il peccato ormai l’avete lasciato alle vostre spalle, piangete davanti al Signore se ancora siete nel peccato, però siete suoi figli, suoi figli per sempre!

Venerdì 10 Maggio
S. Gordiano; S. Cataldo; B. Beatrice d’Este

DAGLI ATTI DEGLI APOSTOLI (At 18, 9-18)
[Mentre Paolo era a Corìnto,] una notte, in visione, il Signore gli disse: «Non aver paura; continua a parlare e non tacere, perché io sono con te e nessuno cercherà di farti del male: in questa città io ho un popolo numeroso». Così Paolo si fermò un anno e mezzo, e insegnava fra loro la parola di Dio.
Mentre Gallione era proconsole dell’Acàia, i Giudei insorsero unanimi contro Paolo e lo condussero davanti al tribunale dicendo: «Costui persuade la gente a rendere culto a Dio in modo contrario alla Legge». Paolo stava per rispondere, ma Gallione disse ai Giudei: «Se si trattasse di un delitto o di un misfatto, io vi ascolterei, o Giudei, come è giusto. Ma se sono questioni di parole o di nomi o della vostra Legge, vedetevela voi: io non voglio essere giudice di queste faccende». E li fece cacciare dal tribunale. Allora tutti afferrarono Sòstene, capo della sinagòga, e lo percossero davanti al tribunale, ma Gallione non si curava affatto di questo.
Paolo si trattenne ancora diversi giorni, poi prese congedo dai fratelli e s’imbarcò diretto in Siria, in compagnia di Priscilla e Aquila. A Cencre si era rasato il capo a causa di un voto che aveva fatto. Parola di Dio.

Paolo insegnava con piena convinzione che Gesù era il Cristo, il Messia atteso da secoli, e che in lui abitava la pienezza della divinità.
Convincere vuol dire essere vinti dalla verità e comunicarla; si è convinti quando si è legati assieme dalla verità; convincere non è plagiate o fare propaganda, ma è partecipare.
Credo che sia facile arrivare al convincimento che c’è solo Gesù e non c’è nessun’altra realtà su questa terra per cui vale la pena di spendere la vita: ogni cosa limitata, per la persona umana, non diventa motivo sufficiente per impegnare l’esistenza. La gloria, la vanità, l’interesse, i soldi, tutte queste cose non possono prendere la totalità dell’uomo, per cui arrivi con facilità a dire: «C’è solo Gesù»; ed è il convincimento perché lo senti, infatti nel tuo cuore non c’è nessun altro all’infuori di lui e il rapporto con tutti gli altri è manifestazione di questa esperienza.
C’è solo Gesù perché lui ha detto: «Attirerò tutti a me» (Gv 12,32). I tuoi bisogni profondi solo lui li può saziare. Bisogna distaccarsi da questa terra per vivere veramente dentro questa terra, perché non c’è nessuno su questa terra che sia tanto impegnato, come colui che è totalmente impegnato col Signore.

SALMO 46 (47)

Dio è re di tutta la terra.

Oppure:

Alleluia, alleluia, alleluia.

Popoli tutti, battete le mani!
Acclamate Dio con grida di gioia,
perché terribile è il Signore, l’Altissimo,
grande re su tutta la terra.

Egli ci ha sottomesso i popoli,
sotto i nostri piedi ha posto le nazioni.
Ha scelto per noi la nostra eredità,
orgoglio di Giacobbe che egli ama.

Ascende Dio tra le acclamazioni,
il Signore al suono di tromba.
Cantate inni a Dio, cantate inni,
cantate inni al nostro re, cantate inni.

Alleluia, alleluia.
Cristo doveva patire e risorgere dai morti,
ed entrare così nella sua gloria.
Alleluia.

DAL VANGELO SECONDO GIOVANNI (Gv 16, 20-23a)
In quel tempo, disse Gesù ai suoi discepoli: «In verità, in verità io vi dico: voi piangerete e gemerete, ma il mondo si rallegrerà. Voi sarete nella tristezza, ma la vostra tristezza si cambierà in gioia.
La donna, quando partorisce, è nel dolore, perché è venuta la sua ora; ma, quando ha dato alla luce il bambino, non si ricorda più della sofferenza, per la gioia che è venuto al mondo un uomo. Così anche voi, ora, siete nel dolore; ma vi vedrò di nuovo e il vostro cuore si rallegrerà e nessuno potrà togliervi la vostra gioia. Quel giorno non mi domanderete più nulla». Parola del Signore.

Noi perché siamo contenti? Abbiamo trovato la via, la verità e la vita che è Gesù. Gesù è amore e l’amore fa diventare come l’amato. E anche nel vostro cuore c’è perché voi avete detto di sì a Gesù quindi avete fatto la grande scelta dell’amore. Il segno più grosso della scelta dell’amore è questo: avete accolto la Parola con la gioia dello Spirito Santo. La gioia è una caratteristica del cristiano, perché scoperto l’amore, scopre che non c’è più nessuna situazione –  neanche la più dura e la più infelice – in cui non possa vivere l’amore. Tu sei amore e la gioia è piena perché sei te stesso. Nella misura che ti ripieghi su di te perdi la gioia della vita; nella misura che ti perdi negli altri e ti ritrovi trasformato nell’amore, tu sei la gioia in persona. È vero! Se non ci credi peggio per te, ma tu ci credi perché hai già scelto di seguire Cristo! Forse qualcuno dice: «Non sono sicuro che l’ho scelto»; e qualcuno potrebbe dire: «Ma io non credo». E io gli dico: «Gesù non ti chiede di credere, Gesù ti chiede di vivere come lui». Dai ci stai?

Sabato 11 Maggio
S. Ignazio da Làconi; S. Gualterio; B. Gregorio Celli

DAGLI ATTI DEGLI APOSTOLI (At 18, 23-28)
Trascorso ad Antiòchia un po’ di tempo, Paolo partì: percorreva di seguito la regione della Galàzia e la Frìgia, confermando tutti i discepoli.
Arrivò a Èfeso un Giudeo, di nome Apollo, nativo di Alessandria, uomo colto, esperto nelle Scritture. Questi era stato istruito nella via del Signore e, con animo ispirato, parlava e insegnava con accuratezza ciò che si riferiva a Gesù, sebbene conoscesse soltanto il battesimo di Giovanni.
Egli cominciò a parlare con franchezza nella sinagoga. Priscilla e Aquila lo ascoltarono, poi lo presero con sé e gli esposero con maggiore accuratezza la via di Dio.
Poiché egli desiderava passare in Acàia, i fratelli lo incoraggiarono e scrissero ai discepoli di fargli buona accoglienza. Giunto là, fu molto utile a quelli che, per opera della grazia, erano divenuti credenti. Confutava infatti vigorosamente i Giudei, dimostrando pubblicamente attraverso le Scritture che Gesù è il Cristo. Parola di Dio.

Aquila e Priscilla, due neofiti nella fede, avrebbero potuto opporsi ad Apollo perché predicava ancora il battesimo di Giovanni e non apparteneva alla comunità dei cristiani, anzi faceva concorrenza a loro con la sua sapienza e fervore. Invece Priscilla e Aquila scelsero la via della fraternità schietta e forte, senza abbandonarlo mai. Le difficoltà con lui divennero occasione di sviluppo dell’amore ed egli fu conquistato da questo amore.
Una via per poter essere misericordiosi è lo sviluppo dell’amore come agape dentro i nostri cuori. Mentre nella fase dell’eros c’è il bisogno dell’altro e di unirmi a lui per poter trovare quello che mi manca, nell’agape c’è la liberazione da questo e c’è la scoperta dell’altro, la cura dell’altro: non cerco più me stesso nell’altro ma il suo bene e sono pronto a sacrificare me stesso per dare questa pienezza d’amore all’altro. Questo è il riflesso dell’amore di Dio che entra nei nostri cuori e costituisce la rivoluzione totale e impedisce l’invecchiamento, cioè diventa una giovinezza perenne perché finalmente il Signore ha spezzato le mie catene. La giovinezza perenne è l’inventiva dell’amore. Non lasciatevi morire: siate contemplativi di Dio, costruttori di armonia! 

SALMO 46 (47)

Dio è re di tutta la terra.

Oppure:

Alleluia, alleluia, alleluia.

Popoli tutti, battete le mani!
Acclamate Dio con grida di gioia,
perché terribile è il Signore, l’Altissimo,
grande re su tutta la terra.

Perché Dio è re di tutta la terra,
cantate inni con arte.
Dio regna sulle genti,
Dio siede sul suo trono santo.

I capi dei popoli si sono raccolti
come popolo del Dio di Abramo.
Sì, a Dio appartengono i poteri della terra:
egli è eccelso.

Alleluia, alleluia.
Sono uscito dal Padre e sono venuto nel mondo;
ora lascio il mondo e vado al Padre.
Alleluia.

DAL VANGELO SECONDO GIOVANNI (Gv 16, 23b-28)
In quel tempo, disse Gesù ai suoi discepoli: «In verità, in verità io vi dico: se chiederete qualche cosa al Padre nel mio nome, egli ve la darà. Finora non avete chiesto nulla nel mio nome. Chiedete e otterrete, perché la vostra gioia sia piena.
Queste cose ve le ho dette in modo velato, ma viene l’ora in cui non vi parlerò più in modo velato e apertamente vi parlerò del Padre. In quel giorno chiederete nel mio nome e non vi dico che pregherò il Padre per voi: il Padre stesso infatti vi ama, perché voi avete amato me e avete creduto che io sono uscito da Dio. Sono uscito dal Padre e sono venuto nel mondo; ora lascio di nuovo il mondo e vado al Padre». Parola del Signore.

Dio manifesta la sua infinita debolezza dovuta al suo infinito amore a colui che lo accetta, ma i due sono all’unisono perciò si intendono e si capiscono. Misteri profondi a cui l’uomo è chiamato! Ci sono delle anime che non hanno studiato e che sono in questa realtà profonda di fede, perché non viene dallo studio, anzi, dice san Paolo che la sapienza umana gonfia. Che Dio faccia in modo che ti venga una voglia grandissima di scoprire tutto questo mistero della vita in lui, che è reale, che è l’unica vita! È il mistero di una relazione, del tu per tu che ci trasforma, ci attira e ci dà la vera comprensione!


DOMENICA 12 MAGGIO
Ss. Nereo e Achilleo
Ascensione (s)

47a Giornata mondiale delle comunicazioni sociali

DAGLI ATTI DEGLI APOSTOLI (At 1, 1-11)
Nel primo racconto, o Teòfilo, ho trattato di tutto quello che Gesù fece e insegnò dagli inizi fino al giorno in cui fu assunto in cielo, dopo aver dato disposizioni agli apostoli che si era scelti per mezzo dello Spirito Santo.
Egli si mostrò a essi vivo, dopo la sua passione, con molte prove, durante quaranta giorni, apparendo loro e parlando delle cose riguardanti il regno di Dio. Mentre si trovava a tavola con essi, ordinò loro di non allontanarsi da Gerusalemme, ma di attendere l’adempimento della promessa del Padre, «quella – disse – che voi avete udito da me: Giovanni battezzò con acqua, voi invece, tra non molti giorni, sarete battezzati in Spirito Santo».
Quelli dunque che erano con lui gli domandavano: «Signore, è questo il tempo nel quale ricostituirai il regno per Israele?». Ma egli rispose: «Non spetta a voi conoscere tempi o momenti che il Padre ha riservato al suo potere, ma riceverete la forza dallo Spirito Santo che scenderà su di voi, e di me sarete testimoni a Gerusalemme, in tutta la Giudea e la Samarìa e fino ai confini della terra».
Detto questo, mentre lo guardavano, fu elevato in alto e una nube lo sottrasse ai loro occhi. Essi stavano fissando il cielo mentre egli se ne andava, quand’ecco due uomini in bianche vesti si presentarono a loro e dissero: «Uomini di Galilea, perché state a guardare il cielo? Questo Gesù, che di mezzo a voi è stato assunto in cielo, verrà allo stesso modo in cui l’avete visto andare in cielo». Parola di Dio.

Leggendo questo brano degli Atti degli Apostoli, il nostro cuore è stracolmo di gioia: Gesù è risorto, Gesù è vivo, Gesù esiste in un’altra dimensione, che non è quella tridimensionale, ma è quella dello Spirito e del Risorto.
Il suo modo di esistere non occupa uno spazio, non è limitato nel tempo. Gesù è vivo e presente in modo stupendo nell’Eucaristia; è presente quando il sacerdote dà l’assoluzione dei peccati; è presente nel momento del matrimonio quando l’uomo e la donna diventano una persona sola; è presente nel battesimo quando diventiamo partecipi della vita divina; è presente nel momento in cui viene effuso in pienezza lo Spirito Santo; è presente al malato nell’unzione che dà perdono e vita. Gesù è presente nel magistero della Chiesa, nelle comunità riconosciute dalla Chiesa, nell’ispirazione dei profeti uniti all’autorità. Come ci ha detto lui: «Non vi lascerò orfani. Io sarò sempre in mezzo a voi» (Gv 14,18).

SALMO 46 (47)

Ascende il Signore tra canti di gioia.

Oppure:

Alleluia, alleluia, alleluia.

Popoli tutti, battete le mani!
Acclamate Dio con grida di gioia,
perché terribile è il Signore, l’Altissimo,
grande re su tutta la terra.	

Ascende Dio tra le acclamazioni,
il Signore al suono di tromba.
Cantate inni a Dio, cantate inni,
cantate inni al nostro re, cantate inni.	

Perché Dio è re di tutta la terra,
cantate inni con arte.
Dio regna sulle genti,
Dio siede sul suo trono santo. 		

DALLA LETTERA AGLI EBREI (Eb 9, 24-28; 10, 19-23)
Cristo non è entrato in un santuario fatto da mani d’uomo, figura di quello vero, ma nel cielo stesso, per comparire ora al cospetto di Dio in nostro favore. E non deve offrire se stesso più volte, come il sommo sacerdote che entra nel santuario ogni anno con sangue altrui: in questo caso egli, fin dalla fondazione del mondo, avrebbe dovuto soffrire molte volte.
Invece ora, una volta sola, nella pienezza dei tempi, egli è apparso per annullare il peccato mediante il sacrificio di se stesso. E come per gli uomini è stabilito che muoiano una sola volta, dopo di che viene il giudizio, così Cristo, dopo essersi offerto una sola volta per togliere il peccato di molti, apparirà una seconda volta, senza alcuna relazione con il peccato, a coloro che l’aspettano per la loro salvezza.
Fratelli, poiché abbiamo piena libertà di entrare nel santuario per mezzo del sangue di Gesù, via nuova e vivente che egli ha inaugurato per noi attraverso il velo, cioè la sua carne, e poiché abbiamo un sacerdote grande nella casa di Dio, accostiamoci con cuore sincero, nella pienezza della fede, con i cuori purificati da ogni cattiva coscienza e il corpo lavato con acqua pura. Manteniamo senza vacillare la professione della nostra speranza, perché è degno di fede colui che ha promesso. Parola di Dio.

Non c’era altra via per Dio di farsi uomo e inseguire l’uomo per ricondurlo a sé. Sembra una follia, ma per chi ama infinitamente ogni pazzia è possibile. Dio insegue l’uomo attraverso la via della verità, della giustizia, dell’uguaglianza, della bontà, tutte espressioni di un amore infinito incarnato. E l’uomo così inseguito, specialmente il potente di questo mondo, si rivolge contro Dio e lo uccide crocifiggendolo. Solo dopo averlo crocifisso, si batte il petto, aprendo il cuore a Dio. È talmente unica questa via che Gesù ha voluto renderla perenne, rinnovando nel sacrificio della Messa ciò che è avvenuto una volta per tutte. Inserendoti dentro quel sacrifico tu entri nell’unica via della redenzione. È la scoperta più grande della vita!

Alleluia, alleluia.
Andate e fate discepoli tutti i popoli, dice il Signore,
ecco, io sono con voi tutti i giorni,
fino alla fine del mondo.
Alleluia.

DAL VANGELO SECONDO LUCA (Lc 24, 46-53)
In quel tempo, Gesù disse ai suoi discepoli: «Così sta scritto: il Cristo patirà e risorgerà dai morti il terzo giorno, e nel suo nome saranno predicati a tutti i popoli la conversione e il perdono dei peccati, cominciando da Gerusalemme. Di questo voi siete testimoni. Ed ecco, io mando su di voi colui che il Padre mio ha promesso; ma voi restate in città, finché non siate rivestiti di potenza dall’alto». Poi li condusse fuori verso Betània e, alzate le mani, li benedisse. Mentre li benediceva, si staccò da loro e veniva portato su, in cielo. Ed essi si prostrarono davanti a lui; poi tornarono a Gerusalemme con grande gioia e stavano sempre nel tempio lodando Dio.
Parola del Signore.
Il Cristo dovrà patire eppure la croce è la via della gioia, perché è la via dell’amore. Gesù che ama non si tira indietro e non smette di amare anche se gli uomini si rivoltano contro di lui e lo inchiodano in croce. Egli sa che da questo amore crocifisso molti si sentiranno attratti a lui e saranno salvi. La croce è la via della gioia perché Gesù ha scelto la volontà di Dio, l’unica cosa valida e produttiva di bene.
Maria è piena di gioia perché ha scelto la volontà di Dio e sa che dalla sua compartecipazione all’amore crocifisso di Gesù i cuori dei padri ritorneranno ai figli. Allo stesso modo è nella gioia la ragazza che rinuncia al fidanzato, il quale non accetta di rigenerare nell’amore la persona disabile grave che lei ha accolto. Quella rinuncia è una spada che trapassa il cuore, ma è fonte di gioia perché quel bambino ha trovato la mamma che non aveva. Da quel sacrificio, fonte di gioia, tantissimi giovani troveranno la salvezza, la vocazione, la vita.

Lunedì 13 Maggio
B. Maria Vergine di Fatima (mf); B. Gemma

DAGLI ATTI DEGLI APOSTOLI (At 19, 1-8)
Mentre Apollo era a Corìnto, Paolo, attraversate le regioni dell’altopiano, scese a Èfeso. Qui trovò alcuni discepoli e disse loro: «Avete ricevuto lo Spirito Santo quando siete venuti alla fede?». Gli risposero: «Non abbiamo nemmeno sentito dire che esista uno Spirito Santo». Ed egli disse: «Quale battesimo avete ricevuto?». «Il battesimo di Giovanni», risposero. Disse allora Paolo: «Giovanni battezzò con un battesimo di conversione, dicendo al popolo di credere in colui che sarebbe venuto dopo di lui, cioè in Gesù».
Udito questo, si fecero battezzare nel nome del Signore Gesù e, non appena Paolo ebbe imposto loro le mani, discese su di loro lo Spirito Santo e si misero a parlare in lingue e a profetare. Erano in tutto circa dodici uomini.
Entrato poi nella sinagoga, vi poté parlare liberamente per tre mesi, discutendo e cercando di persuadere gli ascoltatori di ciò che riguarda il regno di Dio. Parola di Dio.

Il battesimo di Giovanni era solo un segno visibile del pentimento interiore, ma non dava la vita di Dio a chi lo riceveva. Nel battesimo che ha portato Gesù, i cristiani ricevono lo Spirito Santo e la vita divina, per cui sono nuove creature.
Attraverso queste nuove creature, le quali vivono per Gesù, con Gesù, in Gesù, Dio fa nuove tutte le cose.
Diventate figli della speranza. Chi è che ha speranza? È colui che crede che partendo da Cristo si possono fare nuove tutte le cose, si possono redimere, riportarle al loro essere primitivo! Noi sappiamo che Cristo è la speranza delle genti e che chi crede in lui sente che la storia cambia. Quando vi adatterete e perderete la speranza, sappiate che morirete nelle vostre scarpe che fanno anche puzza! Camminiamo insieme tenendoci nel cuore perché il mondo sappia che Cristo è venuto e in lui, con lui, per lui facciamo nuove tutte le cose.

Salmo 67 (68)

Regni della terra, cantate a Dio.

Oppure:

Cantate a Dio, inneggiate al suo nome.

Oppure:

Alleluia, alleluia, alleluia.

Sorga Dio e siano dispersi i suoi nemici
e fuggano davanti a lui quelli che lo odiano.
Come si dissolve il fumo, tu li dissolvi;
come si scioglie la cera di fronte al fuoco,
periscono i malvagi davanti a Dio.

I giusti invece si rallegrano,
esultano davanti a Dio
e cantano di gioia.
Cantate a Dio, inneggiate al suo nome:
Signore è il suo nome.

Padre degli orfani e difensore delle vedove
è Dio nella sua santa dimora.
A chi è solo, Dio fa abitare una casa,
fa uscire con gioia i prigionieri.
	
Alleluia, alleluia.
Se siete risorti con Cristo,
cercate le cose di lassù, dove è Cristo,
seduto alla destra di Dio.
Alleluia.

Dal Vangelo secondo Giovanni (Gv 16, 29-33)
In quel tempo, dissero i discepoli a Gesù: «Ecco, ora parli apertamente e non più in modo velato. Ora sappiamo che tu sai tutto e non hai bisogno che alcuno t’interroghi. Per questo crediamo che sei uscito da Dio». Rispose loro Gesù: «Adesso credete? Ecco, viene l’ora, anzi è già venuta, in cui vi disperderete ciascuno per conto suo e mi lascerete solo; ma io non sono solo, perché il Padre è con me. Vi ho detto questo perché abbiate pace in me. Nel mondo avete tribolazioni, ma abbiate coraggio: io ho vinto il mondo!».
Parola del Signore.

«Coraggio» ha detto il Signore, «perché io ho vinto il mondo». È questa la vittoria che vince il mondo: la nostra fede, che cioè Gesù è il Figlio di Dio che vive con noi. «Coraggio, io ho vinto il mondo»! È bello, è stupendo stare con il Signore!
La vita cristiana è stare con Gesù, è dimorare in lui, essere in lui, rimanere in lui, allora i sentimenti di Gesù passano in te, il modo di pensare e di vedere di Gesù passa in te, i suoi interessi passano in te, e vengono alimentati e passati in te per mezzo dello Spirito Santo: pensa come diventi rivoluzionario!

Martedì 14 Maggio
S. Mattia ap. (f); S.M. Domenica Mazzarello

San Mattia fu scelto dalla prima comunità cristiana come sostituto di Giuda. Non si hanno altre notizie storicamente sicure su di lui. È rappresentato spesso con un’ascia perché sembra che un soldato romano l’abbia usata per ucciderlo dopo essere stato lapidato dai Giudei, suoi compatrioti.

Dagli Atti degli Apostoli (At 1, 15-17.20-26)
In quei giorni Pietro si alzò in mezzo ai fratelli – il numero delle persone radunate era di circa centoventi – e disse: «Fratelli, era necessario che si compisse ciò che nella Scrittura fu predetto dallo Spirito Santo per bocca di Davide riguardo a Giuda, diventato la guida di quelli che arrestarono Gesù. Egli infatti era stato del nostro numero e aveva avuto in sorte lo stesso nostro ministero. Sta scritto infatti nel libro dei Salmi: “La sua dimora diventi deserta e nessuno vi abiti”, e: “Il suo incarico lo prenda un altro”.
Bisogna dunque che, tra coloro che sono stati con noi per tutto il tempo nel quale il Signore Gesù ha vissuto fra noi, cominciando dal battesimo di Giovanni fino al giorno in cui è stato di mezzo a noi assunto in cielo, uno divenga testimone, insieme a noi, della sua risurrezione».
Ne proposero due: Giuseppe, detto Barsabba, soprannominato Giusto, e Mattia. Poi pregarono dicendo: «Tu, Signore, che conosci il cuore di tutti, mostra quale di questi due tu hai scelto per prendere il posto in questo ministero e apostolato, che Giuda ha abbandonato per andarsene al posto che gli spettava». Tirarono a sorte fra loro e la sorte cadde su Mattia, che fu associato agli undici apostoli. Parola di Dio.

Mattia fu scelto per prendere il posto di Giuda, tirando a sorte: è il punto più alto e profondo della fede. Ci si accorda su un segno e si tira a sorte, e la volontà di Dio è garantita dal segno di cui si serve lo Spirito Santo. È lo Spirito che dà la vita e guida la sua Chiesa.
Gesù è nel vescovo che opera per mezzo dello Spirito. Io so che quell’uomo, con quei limiti, mi rende visibile Cristo pastore, è fondamento della Chiesa; i suoi difetti e limiti oscureranno questo suo compito e lo renderanno più difficile, le sue capacità lo renderanno più idoneo all’azione dello Spirito Santo. Per ogni Vescovo, per ogni Apostolo, il problema più grande, prima ancora della propria santificazione, è quello di portare avanti la comunione fra le membra e di far sì che ogni membro svolga in pienezza al sua missione e porti avanti al sua originalità; allo stesso tempo ogni membro dovrà fare il possibile perché il Vescovo porti avanti nello Spirito Santo la sua missione; in altre parole è nello Spirito che noi ci incontriamo e ci portiamo avanti.
Dalla Chiesa dobbiamo buttare via tutti i titoli che un giorno scompariranno: eccellenza, eminenza... sono tutte cose che sono date da questa umanità e dalle abitudini dedotte dal mondo. L’incontro con il mio Vescovo è nella fede e devo buttare via tutti gli altri orpelli, le cose che servono a distanziare.

Salmo 112 (113)

Il Signore lo ha fatto sedere tra i prìncipi del suo popolo.

Oppure:

Alleluia, alleluia, alleluia.

Lodate, servi del Signore,
lodate il nome del Signore.
Sia benedetto il nome del Signore,
da ora e per sempre. 			

Dal sorgere del sole al suo tramonto
sia lodato il nome del Signore.
Su tutte le genti eccelso è il Signore,
più alta dei cieli è la sua gloria. 	

Chi è come il Signore, nostro Dio,
che siede nell’alto
e si china a guardare
sui cieli e sulla terra? 	 	

Solleva dalla polvere il debole,
dall’immondizia rialza il povero,
per farlo sedere tra i prìncipi,
tra i prìncipi del suo popolo.	 	

Alleluia, alleluia.
Io ho scelto voi, dice il Signore,
perché andiate e portiate frutto
e il vostro frutto rimanga.
Alleluia.

Dal Vangelo secondo Giovanni (Gv 15, 9-17)
In quel tempo, Gesù disse ai suoi discepoli: «Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perché la mia gioia sia in voi e la vostra gioia sia piena.
Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici. Voi siete miei amici, se fate ciò che io vi comando. Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi.
Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga; perché tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri». Parola del Signore.

Io certe preghiere le faccio con un’energia tutta particolare! Quando chiedo gli dico: «Non solo sono tuo figlio, Signore, io sono anche tuo sacerdote: guarda che senza di me tu non scendi sull’altare!(che orgoglio!)». Mi sento arrivare un calcio nel sedere e poi continuo: «Sì Signore, non perché l’ho voluto io, ma tu ti sei "sbagliato" quando hai detto: “Non voi avete scelto me, ma io ho scelto voi!” e tu sapevi che sceglievi questo Benzi don Oreste: mi hai scelto, mi hai voluto, allora guarda facciamo poche storie! Non vedi, Signore, come l’azienda va male, non te ne importa niente?». Questo si deve fare, ma sempre con umiltà: «Io non sono niente, però tu mi hai voluto!». Un figlio che non parla mai degli interessi di casa, che figlio è? Il Signore vuole che a volte gridiamo a lui, come gridano i profeti, perché se non gridiamo, vuol dire che la famiglia a noi non interessa proprio! Se davvero ti interessa, dici: «Mi hai voluto te, Signore, come tuo figlio, perché non devo far valere questo? Se non lo faccio, vuol dire che non ho gradito il dono di essere tuo figlio! Ma chi sono al di fuori di te, Signore?».
Sembra che siamo noi a mandare avanti il mondo: è Dio che lo manda avanti, però mi ha associato all’opera della sua redenzione: se mi ha associato mi dovrà pur stare a cuore!

Mercoledì 15 Maggio
S. Severino delle Marche; S. Isidoro contadino

Dagli Atti degli Apostoli (At 20, 28-38)
In quei giorni, Paolo diceva agli anziani della Chiesa di Èfeso: «Vegliate su voi stessi e su tutto il gregge, in mezzo al quale lo Spirito Santo vi ha costituiti come custodi per essere pastori della Chiesa di Dio, che si è acquistata con il sangue del proprio Figlio.
Io so che dopo la mia partenza verranno fra voi lupi rapaci, che non risparmieranno il gregge; perfino in mezzo a voi sorgeranno alcuni a parlare di cose perverse, per attirare i discepoli dietro di sé. Per questo vigilate, ricordando che per tre anni, notte e giorno, io non ho cessato, tra le lacrime, di ammonire ciascuno di voi. E ora vi affido a Dio e alla parola della sua grazia, che ha la potenza di edificare e di concedere l’eredità fra tutti quelli che da lui sono santificati.
Non ho desiderato né argento né oro né il vestito di nessuno. Voi sapete che alle necessità mie e di quelli che erano con me hanno provveduto queste mie mani. In tutte le maniere vi ho mostrato che i deboli si devono soccorrere lavorando così, ricordando le parole del Signore Gesù, che disse: “Si è più beati nel dare che nel ricevere!”».
Dopo aver detto questo, si inginocchiò con tutti loro e pregò. Tutti scoppiarono in pianto e, gettandosi al collo di Paolo, lo baciavano, addolorati soprattutto perché aveva detto che non avrebbero più rivisto il suo volto. E lo accompagnarono fino alla nave. Parola di Dio.

Lo scopo della vita di Paolo è solo Gesù. Il denaro? Non è scopo, è mezzo. Ne basta poco per avere ciò che è essenziale alla vita. I beni di questa terra? Solo gli indispensabili.
Oggi c’è un rischio in cui cadono i fedeli e possono cadere anche i pastori: diventare prigionieri dei beni, delle proprietà che si hanno e riservare al Regno di Dio le pratiche religiose. Gli appassionati di Cristo impiegano la loro vita secondo la reale situazione delle anime per cui sono in continuo movimento per salvarle; gli impiegati di Cristo fanno ciò che viene comandato dalle regole del culto. Bisogna essere degli innamorati di Cristo non dei facchini. La Chiesa si spegne quando si vive per conservare ciò che non è vita.

Salmo 67 (68)

Regni della terra, cantate a Dio.

Oppure:

Sia benedetto Dio che dà forza e vigore al suo popolo.

Oppure:

Alleluia, alleluia, alleluia.

Mostra, o Dio, la tua forza,
conferma, o Dio, quanto hai fatto per noi!
Per il tuo tempio, in Gerusalemme,
i re ti porteranno doni.

Regni della terra, cantate a Dio,
cantate inni al Signore,
a colui che cavalca nei cieli, nei cieli eterni.
Ecco, fa sentire la sua voce, una voce potente!
Riconoscete a Dio la sua potenza.

La sua maestà sopra Israele,
la sua potenza sopra le nubi.
Terribile tu sei, o Dio, nel tuo santuario.
È lui, il Dio d’Israele, che dà forza e vigore al suo popolo.
Sia benedetto Dio!

Alleluia, alleluia.
La tua parola, Signore, è verità:
consacraci nella verità.
Alleluia.

Dal Vangelo secondo Giovanni (Gv 17, 11b-19)
In quel tempo, [Gesù, alzàti gli occhi al cielo, pregò dicendo:] «Padre santo, custodiscili nel tuo nome, quello che mi hai dato, perché siano una sola cosa, come noi. Quand’ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura. Ma ora io vengo a te e dico questo mentre sono nel mondo, perché abbiano in se stessi la pienezza della mia gioia. Io ho dato loro la tua parola e il mondo li ha odiati, perché essi non sono del mondo, come io non sono del mondo.
Non prego che tu li tolga dal mondo, ma che tu li custodisca dal Maligno. Essi non sono del mondo, come io non sono del mondo. Consacrali nella verità. La tua parola è verità. Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità».
Parola del Signore.

Il Figlio chiede al Padre che gli eletti siano una cosa sola, non come un’unica essenza e natura come lo sono il Padre e il Figlio, ma nel senso di un unione d’amore per partecipazione. Quanto c’è da scoprire in questo campo! Le anime possiedono per partecipazione gli stessi beni che possiede Dio per natura, allora si può dire che noi siamo veramente Dio per partecipazione, uguali a lui e familiari di lui. Portando dentro di me questa realtà sono ansioso di conoscerla e di vederla: devo avere la passione di scoprire questa realtà di Dio che è dentro di me. Questo costituisce il lavoro interiore che è un trasfondere il nostro essere nell’essere di Cristo, è dire: «Mi piace essere con te Signore».
Quando io vedo persone sempre arrabbiate, non sono cattive, neanche per sogno, sono persone che cercano la pienezza ma la vanno a cercare nel mucchio delle immondizie, da dove qualcosa potrà venir fuori ma non tanto! Tu la cerchi in un altro: il Signore Gesù! Vivere in Gesù è il nostro sogno, fratellini e sorelline mie!

Giovedì 16 Maggio
S. Ubaldo; S. Onorato; B. Simone St.; S. Luigi Orione

Dagli Atti degli Apostoli (At 22, 30; 23, 6-11)
In quei giorni, [il comandante della coorte,] volendo conoscere la realtà dei fatti, cioè il motivo per cui Paolo veniva accusato dai Giudei, gli fece togliere le catene e ordinò che si riunissero i capi dei sacerdoti e tutto il sinedrio; fece condurre giù Paolo e lo fece comparire davanti a loro.
Paolo, sapendo che una parte era di sadducèi e una parte di farisei, disse a gran voce nel sinedrio: «Fratelli, io sono fariseo, figlio di farisei; sono chiamato in giudizio a motivo della speranza nella risurrezione dei morti». Appena ebbe detto questo, scoppiò una disputa tra farisei e sadducèi e l’assemblea si divise. I sadducèi infatti affermano che non c’è risurrezione né angeli né spiriti; i farisei invece professano tutte queste cose. Ci fu allora un grande chiasso e alcuni scribi del partito dei farisei si alzarono in piedi e protestavano dicendo: «Non troviamo nulla di male in quest’uomo. Forse uno spirito o un angelo gli ha parlato».
La disputa si accese a tal punto che il comandante, temendo che Paolo venisse linciato da quelli, ordinò alla truppa di scendere, portarlo via e ricondurlo nella fortezza.
La notte seguente gli venne accanto il Signore e gli disse: «Coraggio! Come hai testimoniato a Gerusalemme le cose che mi riguardano, così è necessario che tu dia testimonianza anche a Roma». Parola di Dio.

Paolo apostolo è in prigione come un delinquente comune, solo perché annunciava Gesù e solo perché non piegava la sua testa di fronte all’imperatore per adorarlo, considerandolo un uomo come gli altri. Però la sua gioia è grande e stupenda perché proprio attraverso le sue catene Gesù viene annunciato: tanta gente viene liberata, finalmente si passa dal mondo del peccato al mondo della grazia, dal mondo dell’errore al mondo della verità, trasfigurati in Cristo.
Il giorno in cui si sceglie di essere in Gesù, in quel giorno finalmente si è risorti: tutte le cose di questo mondo sono passate, ne sono nate di nuove.

Salmo 15 (16)

Proteggimi, o Dio: in te mi rifugio.

Oppure:

Alleluia, alleluia, alleluia.

Proteggimi, o Dio: in te mi rifugio.
Ho detto al Signore: «Il mio Signore sei tu».
Il Signore è mia parte di eredità e mio calice:
nelle tue mani è la mia vita.

Benedico il Signore che mi ha dato consiglio;
anche di notte il mio animo mi istruisce.
Io pongo sempre davanti a me il Signore,
sta alla mia destra, non potrò vacillare.

Per questo gioisce il mio cuore
ed esulta la mia anima;
anche il mio corpo riposa al sicuro,
perché non abbandonerai la mia vita negli inferi,
né lascerai che il tuo fedele veda la fossa.

Mi indicherai il sentiero della vita,
gioia piena alla tua presenza,
dolcezza senza fine alla tua destra.

Alleluia, alleluia.
Siano tutti una cosa sola,
come tu, Padre, sei in me e io in te,
perché il mondo creda che tu mi hai mandato.
Alleluia.

Dal Vangelo secondo Giovanni (Gv 17, 20-26)
In quel tempo, [Gesù, alzàti gli occhi al cielo, pregò dicendo:] «Non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch’essi in noi, perché il mondo creda che tu mi hai mandato. E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me.
Padre, voglio che quelli che mi hai dato siano anch’essi con me dove sono io, perché contemplino la mia gloria, quella che tu mi hai dato; poiché mi hai amato prima della creazione del mondo.
Padre giusto, il mondo non ti ha conosciuto, ma io ti ho conosciuto, e questi hanno conosciuto che tu mi hai mandato. E io ho fatto conoscere loro il tuo nome e lo farò conoscere, perché l’amore con il quale mi hai amato sia in essi e io in loro». Parola del Signore.

Essere tutti una cosa sola è un dono dell’amore di Cristo. A noi sta non sciupare questo dono, non rifiutarlo, non soffocarlo. Questo dono si sviluppa nell’Eucaristia partecipata e vissuta insieme. Le comunità parrocchiali languiscono perché i membri non si nutrono più con il Pane di vita. I membri delle Comunità ecclesiali “scompaiono” perché non partecipano alla costruzione del Regno di Dio secondo il loro carisma, perché non partecipano agli incontri prescritti per cercare insieme la volontà di Dio e lasciarsi garantire il cammino. In genere si tratta di membri che si servono della comunità non per fare strada ai poveri ma per farsi strada con i poveri. In genere si tratta di persone che non pregano più.
Perché sciupare la vita e non dare al Signore la fedeltà? Vivete nella grazia di Dio, perché dovete rendere presente il mondo di Dio in mezzo al mondo degli uomini, non invece una vanità di vita senza significato.

Venerdì 17 Maggio
S. Pasquale Baylon; S. Giulia Salzano

Dagli Atti degli Apostoli (At 25, 13-21)
In quei giorni, arrivarono a Cesarèa il re Agrippa e Berenìce e vennero a salutare Festo. E poiché si trattennero parecchi giorni, Festo espose al re le accuse contro Paolo, dicendo: «C’è un uomo, lasciato qui prigioniero da Felice, contro il quale, durante la mia visita a Gerusalemme, si presentarono i capi dei sacerdoti e gli anziani dei Giudei per chiederne la condanna. Risposi loro che i Romani non usano consegnare una persona, prima che l’accusato sia messo a confronto con i suoi accusatori e possa aver modo di difendersi dall’accusa. Allora essi vennero qui e io, senza indugi, il giorno seguente sedetti in tribunale e ordinai che vi fosse condotto quell’uomo. Quelli che lo incolpavano gli si misero attorno, ma non portarono alcuna accusa di quei crimini che io immaginavo; avevano con lui alcune questioni relative alla loro religione e a un certo Gesù, morto, che Paolo sosteneva essere vivo. Perplesso di fronte a simili controversie, chiesi se volesse andare a Gerusalemme e là essere giudicato di queste cose. Ma Paolo si appellò perché la sua causa fosse riservata al giudizio di Augusto, e così ordinai che fosse tenuto sotto custodia fino a quando potrò inviarlo a Cesare».
Parola di Dio.

Paolo era in prigione per amore di Cristo, e le sue catene erano diventate occasione di un annuncio continuo di Gesù. Dalla prigione emanava l’evangelizzazione. Era felice! L’amore di Cristo lo compenetrava totalmente; le difficoltà nel realizzare questo amore appassionato, non solo non fermarono Paolo ma diventarono un incentivo potente ad immergersi in Dio per superarle. Quando direte come Paolo «Trabocco di gioia in ogni mia tribolazione», la gente incontrandovi non vi chiederà se avete studiato, quanti titoli avete, quanti soldi avete, ma sarà gioiosa della vostra santità e canterete «Salvati dall’amore cantiamo un canto nuovo». E allora in ogni istante la gioia irrompe e la vita è come una cascata di un ruscello alpino, piena di luce!

Salmo 102 (103)

Il Signore ha posto il suo trono nei cieli.

Oppure:

Alleluia, alleluia, alleluia.

Benedici il Signore, anima mia,
quanto è in me benedica il suo santo nome.
Benedici il Signore, anima mia,
non dimenticare tutti i suoi benefici.

Perché quanto il cielo è alto sulla terra,
così la sua misericordia è potente su quelli che lo temono;
quanto dista l’oriente dall’occidente,
così egli allontana da noi le nostre colpe.

Il Signore ha posto il suo trono nei cieli
e il suo regno dòmina l’universo.
Benedite il Signore, angeli suoi,
potenti esecutori dei suoi comandi.

Alleluia, alleluia.
Lo Spirito Santo vi insegnerà ogni cosa;
vi ricorderà tutto ciò che io vi ho detto.
Alleluia.

Dal Vangelo secondo Giovanni (Gv 21, 15-19)
In quel tempo, [quando si fu manifestato ai discepoli ed] essi ebbero mangiato, Gesù disse a Simon Pietro: «Simone, figlio di Giovanni, mi ami più di costoro?». Gli rispose: «Certo, Signore, tu lo sai che ti voglio bene». Gli disse: «Pasci i miei agnelli».
Gli disse di nuovo, per la seconda volta: «Simone, figlio di Giovanni, mi ami?». Gli rispose: «Certo, Signore, tu lo sai che ti voglio bene». Gli disse: «Pascola le mie pecore».
Gli disse per la terza volta: «Simone, figlio di Giovanni, mi vuoi bene?». Pietro rimase addolorato che per la terza volta gli domandasse “Mi vuoi bene?”, e gli disse: «Signore, tu conosci tutto; tu sai che ti voglio bene». Gli rispose Gesù: «Pasci le mie pecore. In verità, in verità io ti dico: quando eri più giovane ti vestivi da solo e andavi dove volevi; ma quando sarai vecchio tenderai le tue mani, e un altro ti vestirà e ti porterà dove tu non vuoi». Questo disse per indicare con quale morte egli avrebbe glorificato Dio. E, detto questo, aggiunse: «Seguimi». Parola del Signore.

Gesù quando chiama Pietro e lo fa suo vicario gli fa l’interrogatorio, l’esame, e gli dice: «Pietro mi ami tu?». Nel momento in cui lui ha dato uno dei compiti più tremendi, il compito di renderlo presente come guida di tutta la cristianità, gli ha solo domandato se lo amava.
Non è dato per scontato che noi amiamo tutti. Non è vero un bel niente! L’amore è una conversione e finché uno non lo ha scelto si illude di amare ma non ama, ama se stesso nell’altro! È sorretto da un galateo che non è altro che un sistema di leggi ipocrite, dà ad intendere che egli ama ma non ama!
Noi interiormente fratellini miei, istintivamente, siamo delle bestie che fanno fatica a diventare uomini e che nel loro cuore selezionano gli altri, vanno da chi interessa perché ha qualcosa da prendere. Bisogna avere il coraggio dentro di sé di fare un’analisi spietata e sincera dei comportamenti anche umani che sono dentro di noi, senza giustificarsi. Quando abbiamo fatto questa chiarezza spietata dentro di noi, allora sì che possiamo rinascere. Noi non possiamo dare per scontata la nostra vita: il cristianesimo è una vera rivoluzione, è una rinascita! Il cristianesimo è estrema concretezza! Noi come Chiesa soffriamo soltanto nella misura in cui siamo dei nani nell’amore, mentre l’umanità ha bisogno di una Chiesa che ami fino alle estreme conseguenze!
Sabato 18 Maggio
S. Giovanni I (mf); S. Felice da Cantalice

Dagli Atti degli Apostoli (At 28, 16-20.30-31)
Arrivati a Roma, fu concesso a Paolo di abitare per conto suo con un soldato di guardia. Dopo tre giorni, egli fece chiamare i notabili dei Giudei e, quando giunsero, disse loro: «Fratelli, senza aver fatto nulla contro il mio popolo o contro le usanze dei padri, sono stato arrestato a Gerusalemme e consegnato nelle mani dei Romani. Questi, dopo avermi interrogato, volevano rimettermi in libertà, non avendo trovato in me alcuna colpa degna di morte. Ma poiché i Giudei si opponevano, sono stato costretto ad appellarmi a Cesare, senza intendere, con questo, muovere accuse contro la mia gente. Ecco perché vi ho chiamati: per vedervi e parlarvi, poiché è a causa della speranza d’Israele che io sono legato da questa catena».
Paolo trascorse due anni interi nella casa che aveva preso in affitto e accoglieva tutti quelli che venivano da lui, annunciando il regno di Dio e insegnando le cose riguardanti il Signore Gesù Cristo, con tutta franchezza e senza impedimento. Parola di Dio.

Paolo venne arrestato a Gerusalemme per un presunto oltraggio al tempio (At 21,27-34). Trascorse due anni di prigionia a Cesarea, sede del governatore romano. Non aveva nessuna colpa ma i Giudei ne volevano la condanna. Essendo cittadino romano, si appellò a Cesare; gli furono concessi gli arresti domiciliari in una casa presa in affitto, dove poteva ricevere gente e annunciare il regno di Dio.
Nelle varie situazioni della vita c’è Gesù che chiede di unirti a lui in quel momento.
Sei ammalato: il Signore ti chiede in quella situazione di unirti a lui quando è crocifisso e mentre prima il dolore ti faceva spavento, oggi, pur facendoti soffrire, tu senti che lì dentro il Signore ti purifica e ti unisce sempre più a lui. Quando ti troverai di fronte ad una persona che mette a dura prova i tuoi nervi, che magari ti tratta male senza ragione, in quel momento tu sentirai che dietro a quella persona c’è Gesù che ti chiede di unirti a lui che ama quella persona lì e che la ama senza ricevere nessuna ricompensa ma che la ama gratuitamente. La vita è sempre più un entrare in Cristo, un vivere con Cristo, un vivere per Cristo, insieme. E finalmente sei libero perché fai una grande scoperta: non c’è più nessuna regola, non c’è più nessun comando, c’è il vivere insieme con lui e basta! Gesù ti attira a sé, e ti fa fare esperienza di distacco totale dalle cose, di povertà completa.
Salmo 10 (11)

Gli uomini retti, Signore, contempleranno il tuo volto.

Oppure:

Alleluia, alleluia, alleluia.

Il Signore sta nel suo tempio santo,
il Signore ha il trono nei cieli.
I suoi occhi osservano attenti,
le sue pupille scrutano l’uomo.

Il Signore scruta giusti e malvagi,
egli odia chi ama la violenza.
Giusto è il Signore, ama le cose giuste;
gli uomini retti contempleranno il suo volto.

Alleluia, alleluia.
Manderò a voi lo Spirito di verità, dice il Signore;
egli vi guiderà a tutta la verità.
Alleluia.

Dal Vangelo secondo Giovanni (Gv 21, 20-25)
In quel tempo, Pietro si voltò e vide che li seguiva quel discepolo che Gesù amava, colui che nella cena si era chinato sul suo petto e gli aveva domandato: «Signore, chi è che ti tradisce?». Pietro dunque, come lo vide, disse a Gesù: «Signore, che cosa sarà di lui?». Gesù gli rispose: «Se voglio che egli rimanga finché io venga, a te che importa? Tu seguimi». Si diffuse perciò tra i fratelli la voce che quel discepolo non sarebbe morto. Gesù però non gli aveva detto che non sarebbe morto, ma: «Se voglio che egli rimanga finché io venga, a te che importa?».
Questi è il discepolo che testimonia queste cose e le ha scritte, e noi sappiamo che la sua testimonianza è vera. Vi sono ancora molte altre cose compiute da Gesù che, se fossero scritte una per una, penso che il mondo stesso non basterebbe a contenere i libri che si dovrebbero scrivere. Parola del Signore.

Il discepolo che Gesù amava non aveva nessun altro motivo per vivere al di fuori di Gesù. Attento alle parole di Gesù, pronto al suo cenno, senza preoccupazione di scatti di carriera. Quel discepolo aveva un rapporto costante con Gesù, gli era sempre attaccato; aveva fame e sete di giustizia e Gesù lo saziava. Gesù aveva lo stesso amore verso tutti, anche verso Giuda. Il problema erano i discepoli che erano turbati da altri pensieri (chi era tra loro il più grande; la restaurazione del regno d’Israele, ecc…). Il dialogo con questi discepoli era meno ricco, più difficile.
Gesù non ha scelto il discepolo prediletto come pietra su cui fondare la sua Chiesa. Gesù vuole che ogni suo figlio, generato sulla croce, realizzi al massimo la sua missione.
Dio ha scelto Maria che non cercava se stessa, ma era tutta del Signore!

DOMENICA 19 MAGGIO
S. Pietro Celestino
Pentecoste (s)

Dagli Atti degli Apostoli (At 2, 1-11)
Mentre stava compiendosi il giorno della Pentecoste, si trovavano tutti insieme nello stesso luogo. Venne all’improvviso dal cielo un fragore, quasi un vento che si abbatte impetuoso, e riempì tutta la casa dove stavano. Apparvero loro lingue come di fuoco, che si dividevano, e si posarono su ciascuno di loro, e tutti furono colmati di Spirito Santo e cominciarono a parlare in altre lingue, nel modo in cui lo Spirito dava loro il potere di esprimersi. Abitavano allora a Gerusalemme Giudei osservanti, di ogni nazione che è sotto il cielo. A quel rumore, la folla si radunò e rimase turbata, perché ciascuno li udiva parlare nella propria lingua. Erano stupiti e, fuori di sé per la meraviglia, dicevano: «Tutti costoro che parlano non sono forse Galilei? E come mai ciascuno di noi sente parlare nella propria lingua nativa? Siamo Parti, Medi, Elamìti, abitanti della Mesopotàmia, della Giudea e della Cappadòcia, del Ponto e dell’Asia, della Frìgia e della Panfìlia, dell’Egitto e delle parti della Libia vicino a Cirène, Romani qui residenti, Giudei e prosèliti, Cretesi e Arabi, e li udiamo parlare nelle nostre lingue delle grandi opere di Dio».
Parola di Dio.

Tutti erano nella sala dove avevano fatto l’ultima cena con Gesù e ad un tratto un rombo come di tuono e delle fiammelle scendono sulla testa di ogni apostolo. Erano solo 11 gli apostoli, mancava Giuda, ma erano in dodici, perché? Chi c’era? Maria, la Madonna. Appena lo Spirito Santo fu effuso su di loro, immediatamente cosa è successo? Avevano il catenaccio, le porte chiuse, anche le finestre chiuse, perché Gesù era stato crocifisso; erano appena dieci giorni dalla sua ascensione al cielo, e avevano una grande paura. Appena è sceso lo Spirito Santo, tutto ad un tratto, spalancano porte e finestre, perché? Lo Spirito ha fatto a loro il dono della fortezza e non temono più perché lo Spirito è forte, lo Spirito fa vivere solo Gesù dentro di te e tu quando ami una persona del tutto sei capace anche di morire per quella persona. Lo Spirito Santo forma Gesù nei vostri cuori!

Salmo 103 (104)

Manda il tuo Spirito, Signore, a rinnovare la terra.

Oppure:

Alleluia, alleluia, alleluia.

Benedici il Signore, anima mia!
Sei tanto grande, Signore, mio Dio!
Quante sono le tue opere, Signore!
Le hai fatte tutte con saggezza;
la terra è piena delle tue creature.	

Togli loro il respiro: muoiono,
e ritornano nella loro polvere.
Mandi il tuo spirito, sono creati,
e rinnovi la faccia della terra.		

Sia per sempre la gloria del Signore;
gioisca il Signore delle sue opere.
A lui sia gradito il mio canto,
io gioirò nel Signore. 	

Dalla lettera di san Paolo apostolo ai Romani (Rm 8, 8-17)
Fratelli, quelli che si lasciano dominare dalla carne non possono piacere a Dio. Voi però non siete sotto il dominio della carne, ma dello Spirito, dal momento che lo Spirito di Dio abita in voi. Se qualcuno non ha lo Spirito di Cristo, non gli appartiene.
Ora, se Cristo è in voi, il vostro corpo è morto per il peccato, ma lo Spirito è vita per la giustizia. E se lo Spirito di Dio, che ha risuscitato Gesù dai morti, abita in voi, colui che ha risuscitato Cristo dai morti darà la vita anche ai vostri corpi mortali per mezzo del suo Spirito che abita in voi.
Così dunque, fratelli, noi siamo debitori non verso la carne, per vivere secondo i desideri carnali, perché, se vivete secondo la carne, morirete. Se, invece, mediante lo Spirito fate morire le opere del corpo, vivrete. Infatti tutti quelli che sono guidati dallo Spirito di Dio, questi sono figli di Dio.
E voi non avete ricevuto uno spirito da schiavi per ricadere nella paura, ma avete ricevuto lo Spirito che rende figli adottivi, per mezzo del quale gridiamo: «Abbà! Padre!». Lo Spirito stesso, insieme al nostro spirito, attesta che siamo figli di Dio. E se siamo figli, siamo anche eredi: eredi di Dio, coeredi di Cristo, se davvero prendiamo parte alle sue sofferenze per partecipare anche alla sua gloria.
Parola di Dio.

Voi non siete più sotto il dominio della carne, voi siete nello Spirito, cioè il demonio c’è ma non la fa più da padrone, perché c’è lo Spirito in voi e vi insegna a ragionare secondo Cristo. Buttate via tutti i personalismi, tutte le paranoie, tutti gli orgogli, tutte le invidie e le stupidaggini, tutti i vostri piccoli disegni che soffocano lo Spirito! Siate grandi nel Signore che vi ha fatto grandi per un regno nuovo! Non spegnete lo Spirito in voi per la carne che domina, ma vivete nella libertà dello Spirito; non soffocatelo, non estinguetelo, non spegnetelo; siate creativi della salvezza, che non può stare sui nostri ragionamenti, ma che sta secondo le spinte dello Spirito. Cieli nuovi, nuove terre dove regna lo Spirito del Signore!

Sequenza

Vieni, Santo Spirito,
manda a noi dal cielo
un raggio della tua luce.
Vieni, padre dei poveri,
vieni, datore dei doni,
vieni, luce dei cuori.
Consolatore perfetto,
ospite dolce dell’anima,
dolcissimo sollievo.
Nella fatica, riposo,
nella calura, riparo,
nel pianto, conforto.
O luce beatissima,
invadi nell’intimo
il cuore dei tuoi fedeli.
Senza la tua forza,
nulla è nell’uomo,
nulla senza colpa.
Lava ciò che è sordido,
bagna ciò che è arido,
sana ciò che sanguina.
Piega ciò che è rigido,
scalda ciò che è gelido,
drizza ciò che è sviato.
Dona ai tuoi fedeli,
che solo in te confidano
i tuoi santi doni.
Dona virtù e premio,
dona morte santa,
dona gioia eterna.


Alleluia, alleluia.
Vieni, Santo Spirito,
riempi i cuori dei tuoi fedeli
e accendi in essi il fuoco del tuo amore.

Alleluia.

Dal Vangelo secondo Giovanni (Gv 14, 15-16.23b-26)
In quel tempo, Gesù disse ai suoi discepoli: «Se mi amate, osserverete i miei comandamenti; e io pregherò il Padre ed egli vi darà un altro Paràclito perché rimanga con voi per sempre.
Se uno mi ama, osserverà la mia parola e il Padre mio lo amerà e noi verremo a lui e prenderemo dimora presso di lui. Chi non mi ama, non osserva le mie parole; e la parola che voi ascoltate non è mia, ma del Padre che mi ha mandato.
Vi ho detto queste cose mentre sono ancora presso di voi. Ma il Paràclito, lo Spirito Santo che il Padre manderà nel mio nome, lui vi insegnerà ogni cosa e vi ricorderà tutto ciò che io vi ho detto».
Parola del Signore.

Gesù dice: «Se mi amate camminerete con me. Dove cammino io camminerete anche voi». Gesù è vicino alla sua passione, morte e risurrezione. Egli sa di essere la base sicura dei suoi apostoli; sa anche che dovrà lasciarli. Però c’è qualcosa di inimmaginabile: chiederà al Padre che mandi loro lo Spirito Santo che li toglierà dalla solitudine perché sarà con loro per sempre. Se uno ama Gesù, sarà amato dal Padre, perché Gesù e il Padre sono una cosa sola. Lui e il Padre verranno in coloro che amano Gesù, e dimoreranno in loro. In tal modo non solo si camminerà con Gesù, ma si vivrà nel Padre e nel Figlio. Chi non ama Gesù non cammina con lui e tanto meno vive in lui. La vita in Gesù è opera dello Spirito Santo che conforma la nostra vita a quella di Gesù. Diamo mano libera dentro di noi allo Spirito Santo, lo Spirito dell’amore!

Lunedì 20 Maggio
S. Bernardino da Siena (mf); S. Lidia di Tiatira

San Bernardino nacque a Massa Marittima nel 1380. Si fece francescano e divenne uno dei predicatori più popolari dell’Italia. I temi che trattava davanti alle moltitudini che accorrevano ad ascoltarlo erano l’unità, la concordia, la carità e la giustizia. Il suo linguaggio incisivo era accessibile sia ai dotti che agli analfabeti. Morì il 20 maggio 1444.

Dal libro del Siràcide (Sir 1, 1-10)
Ogni sapienza viene dal Signore e con lui rimane per sempre.
La sabbia del mare, le gocce della pioggia e i giorni dei secoli chi li potrà contare? L’altezza del cielo, la distesa della terra e le profondità dell’abisso chi le potrà esplorare? Chi ha scrutato la sapienza di Dio, che è prima di ogni cosa?
Prima d’ogni cosa fu creata la sapienza e l’intelligenza prudente è da sempre.
Fonte della sapienza è la parola di Dio nei cieli, le sue vie sono i comandamenti eterni.
La radice della sapienza a chi fu rivelata? E le sue sottigliezze chi le conosce? Ciò che insegna la sapienza a chi fu manifestato? La sua grande esperienza chi la comprende? Uno solo è il sapiente e incute timore, seduto sopra il suo trono.
Il Signore stesso ha creato la sapienza, l’ha vista e l’ha misurata, l’ha effusa su tutte le sue opere, a ogni mortale l’ha donata con generosità, l’ha elargita a quelli che lo amano. Parola di Dio.

La sapienza è Dio incarnato, è Gesù, per cui per noi vivere è Cristo. Non ragiono più secondo l’orgoglio ferito, secondo l’istinto di fare fuori gli altri, ma secondo l’amore di Cristo che ama per primo, gratuitamente, che ama perché è amore e ama anche di amore inutile. Nella sapienza di Cristo risorto non si vive secondo la prudenza umana ma si agisce secondo la prudenza dello Spirito Santo. La sapienza di Cristo fa gustare l’esistenza, fa gioire contemplando il Creatore nella sua creazione. Gesù, la sapienza incarnata, ci dice: «Chi mangia di me, vive per me» (Gv 6,57). È l’Eucaristia il nutrimento della sapienza vera. Chi non è fedele al ricevere l’Eucaristia muore d’inedia.

Salmo 92 (93)

Il Signore regna, si riveste di maestà.

Oppure:

Venga, Signore, il tuo regno di grazia.

Il Signore regna, si riveste di maestà:
si riveste il Signore, si cinge di forza.

È stabile il mondo, non potrà vacillare.
Stabile è il tuo trono da sempre,
dall’eternità tu sei.

Davvero degni di fede i tuoi insegnamenti!
La santità si addice alla tua casa
per la durata dei giorni, Signore.

Alleluia, alleluia.
Il salvatore nostro Cristo Gesù ha vinto la morte
e ha fatto risplendere la vita per mezzo del Vangelo.
Alleluia.

Dal Vangelo secondo Marco (Mc 9, 14-29)	
In quel tempo, [Gesù, Pietro, Giacomo e Giovanni, scesero dal monte] e arrivando presso i discepoli, videro attorno a loro molta folla e alcuni scribi che discutevano con loro. E subito tutta la folla, al vederlo, fu presa da meraviglia e corse a salutarlo. Ed egli li interrogò: «Di che cosa discutete con loro?». E dalla folla uno gli rispose: «Maestro, ho portato da te mio figlio, che ha uno spirito muto. Dovunque lo afferri, lo getta a terra ed egli schiuma, digrigna i denti e si irrigidisce. Ho detto ai tuoi discepoli di scacciarlo, ma non ci sono riusciti». Egli allora disse loro: «O generazione incredula! Fino a quando sarò con voi? Fino a quando dovrò sopportarvi? Portatelo da me». E glielo portarono.
Alla vista di Gesù, subito lo spirito scosse con convulsioni il ragazzo ed egli, caduto a terra, si rotolava schiumando. Gesù interrogò il padre: «Da quanto tempo gli accade questo?». Ed egli rispose: «Dall’infanzia; anzi, spesso lo ha buttato anche nel fuoco e nell’acqua per ucciderlo. Ma se tu puoi qualcosa, abbi pietà di noi e aiutaci». Gesù gli disse: «Se tu puoi! Tutto è possibile per chi crede». Il padre del fanciullo rispose subito ad alta voce: «Credo; aiuta la mia incredulità!».
Allora Gesù, vedendo accorrere la folla, minacciò lo spirito impuro dicendogli: «Spirito muto e sordo, io ti ordino, esci da lui e non vi rientrare più». Gridando, e scuotendolo fortemente, uscì. E il fanciullo diventò come morto, sicché molti dicevano: «È morto». Ma Gesù lo prese per mano, lo fece alzare ed egli stette in piedi.
Entrato in casa, i suoi discepoli gli domandavano in privato: «Perché noi non siamo riusciti a scacciarlo?». Ed egli disse loro: «Questa specie di demòni non si può scacciare in alcun modo, se non con la preghiera». Parola del Signore.

Questa specie di demoni per essere cacciata esige una più profonda comunione con Dio. Se chi prega per cacciare questi demoni non è profondamente in comunione con Dio, ma lascia qualche varco al demonio nella sua vita, il demonio non se ne va da colui che è posseduto dal demonio, perché chi lo scaccia è nell’area di satana.
Il diavolo si vince con il rosario; lui non può sentire pregare con il rosario. 
Durante il Rosario noi contempliamo il volto di Cristo in compagnia e alla scuola di Maria. Pregare con il Rosario non è altro che contemplare con Maria il volto di Cristo, per ripartire da lui in ogni momento della nostra vita. Nel Rosario noi impariamo Cristo da Maria. E mentre contempliamo Gesù nella fede e nell’amore ci apriamo alla grazia che Cristo ci ha ottenuto con i suoi misteri di vita, morte e resurrezione.



Martedì 21 Maggio
Ss. Cristoforo Mag. E c. (mf); S. Carlo Eugenio de Mazenod

Nato a Guadalajara (Messico) nel 1869, Cristoforo Magallanes fu missionario tra gli indigeni Huichole e suscitò numerose vocazioni sacerdotali. Nel clima di persecuzione contro la Chiesa che ha tormentato la storia messicana, nel 1927 fu ucciso insieme a 24 compagni martiri. Insieme ad essi è stato beatificato e canonizzato da Giovanni Paolo II.
Dal libro del Siràcide (Sir 2, 1-13) 
Figlio, se ti presenti per servire il Signore, resta saldo nella giustizia e nel timore, prepàrati alla tentazione. Abbi un cuore retto e sii costante, tendi l’orecchio e accogli parole sagge, non ti smarrire nel tempo della prova. Stai unito a lui senza separartene, perché tu sia esaltato nei tuoi ultimi giorni.
Accetta quanto ti capita e sii paziente nelle vicende dolorose, perché l’oro si prova con il fuoco e gli uomini ben accetti nel crogiuolo del dolore.
Affìdati a lui ed egli ti aiuterà, raddrizza le tue vie e spera in lui,  persisti nel suo timore e invecchia in esso.
Voi che temete il Signore, aspettate la sua misericordia e non deviate, per non cadere. Voi che temete il Signore, confidate in lui, e la vostra ricompensa non verrà meno. Voi che temete il Signore, sperate nei suoi benefici, nella felicità eterna e nella misericordia. Voi che temete il Signore, amatelo, e i vostri cuori saranno ricolmi di luce.
Considerate le generazioni passate e riflettete: chi ha confidato nel Signore ed è rimasto deluso? O chi ha perseverato nel suo timore e fu abbandonato? O chi lo ha invocato e da lui è stato trascurato? Perché il Signore è clemente e misericordioso, perdona i peccati e salva al momento della tribolazione, protegge coloro che lo ricercano sinceramente. Parola di Dio. 

Il timore di Dio non è paura di Dio, ma è attenzione che scaturisce dalla paura di perdere una relazione piena e stupenda, come è il timore di perdere qualcosa di prezioso. È l'intuizione che Dio è il sommo bene, e che io sono tanto fragile, per cui ho paura di perderlo. Il timore porta ad una grande attenzione, porta alla vigilanza.
Si è sulla via di Maria che meditava nel suo cuore quanto accadeva in lei, in Gesù, in Giuseppe, negli avvenimenti. Maria incrociava sempre lo sguardo di Dio dal quale si sentiva amata. Dialoga continuamente con Dio incrociando il tuo sguardo con il suo! 

Salmo 36 (37)

Affida al Signore la tua vita.

Confida nel Signore e fa’ il bene:
abiterai la terra e vi pascolerai con sicurezza.
Cerca la gioia nel Signore:
esaudirà i desideri del tuo cuore.

Il Signore conosce i giorni degli uomini integri:
la loro eredità durerà per sempre.
Non si vergogneranno nel tempo della sventura
e nei giorni di carestia saranno saziati. 

Sta’ lontano dal male e fa’ il bene
e avrai sempre una casa.
Perché il Signore ama il diritto
e non abbandona i suoi fedeli.

La salvezza dei giusti viene dal Signore:
nel tempo dell’angoscia è loro fortezza.
Il Signore li aiuta e li libera,
li libera dai malvagi e li salva,
perché in lui si sono rifugiati. 

Alleluia, alleluia.
Quanto a me non ci sia altro vanto che nella croce del Signore, 
per mezzo della quale il mondo per me è stato crocifisso, 
come io per il mondo.
Alleluia.

Dal Vangelo secondo Marco (Mc 9, 30-37)
In quel tempo, Gesù e i suoi discepoli attraversavano la Galilea, ma egli non voleva che alcuno lo sapesse. Insegnava infatti ai suoi discepoli e diceva loro: «Il Figlio dell’uomo viene consegnato nelle mani degli uomini e lo uccideranno; ma, una volta ucciso, dopo tre giorni risorgerà». Essi però non capivano queste parole e avevano timore di interrogarlo.
Giunsero a Cafàrnao. Quando fu in casa, chiese loro: «Di che cosa stavate discutendo per la strada?». Ed essi tacevano. Per la strada infatti avevano discusso tra loro chi fosse più grande. Sedutosi, chiamò i Dodici e disse loro: «Se uno vuole essere il primo, sia l’ultimo di tutti e il servitore di tutti». E, preso un bambino, lo pose in mezzo a loro e, abbracciandolo, disse loro: «Chi accoglie uno solo di questi bambini nel mio nome, accoglie me; e chi accoglie me, non accoglie me, ma colui che mi ha mandato».
Parola del Signore.


Il figlio dell’uomo sta per essere consegnato nelle mani degli uomini,
cioè sta per essere ucciso, ma sta per compiersi anche il mistero
unico della storia: la resurrezione di Gesù. Ma altri pensieri
dominavano il cuore dei discepoli. Ognuno di loro voleva essere il
primo, dopo Gesù. Gesù afferma con chiarezza che nel regno che è
venuto ad iniziare, chi vuole essere il primo sia l’ultimo ed il servo
di tutti. Tu che stai leggendo queste righe, quale collocazione hai
nella Chiesa? Nel popolo santo di Dio? Sei un semplice credente
sconosciuto? Hai forse un mandato consegnato dal vescovo? Sei
sacerdote? Occupi un posto nella stanza dei bottoni? Servi Cristo
perché egli regni e salvi, o ti servi di Cristo per costruirti il tuo
regno? È l’ora che i cattolici ovunque sono siano i primi che
diventano ultimi e servi di tutti! 


Mercoledì 22 Maggio
S. Rita da Cascia (mf); S. Giulia; B. Umiltà (Rossana)

Santa Rita nacque a Roccaporena nel 1381. Dopo la morte del marito e dei figli entrò nel monastero agostiniano di Cascia. Divenne simbolo delle sofferenze subite da Cristo quando le si conficcò una spina nella fronte, che le procurò una profonda e dolorosa piaga fino alla morte, avvenuta nel 1457. I molti miracoli avvenuti per sua intercessione le hanno fatto meritare il nome di “santa delle cose impossibili”.

Dal libro del Siràcide (Sir 4, 12-22)  
La sapienza esalta i suoi figli e si prende cura di quanti la cercano.
Chi ama la sapienza ama la vita, chi la cerca di buon mattino sarà ricolmo di gioia.
Chi la possiede erediterà la gloria; dovunque vada, il Signore lo benedirà.
Chi la venera rende culto a Dio, che è il Santo, e il Signore ama coloro che la amano.
Chi l’ascolta giudicherà le nazioni, chi le presta attenzione vivrà tranquillo.
Chi confida in lei l’avrà in eredità, i suoi discendenti ne conserveranno il possesso.
Dapprima lo condurrà per vie tortuose, lo scruterà attentamente, gli incuterà timore e paura, lo tormenterà con la sua disciplina, finché possa fidarsi di lui e lo abbia provato con i suoi decreti; ma poi lo ricondurrà su una via diritta e lo allieterà, gli manifesterà i propri segreti e lo arricchirà di scienza e di retta conoscenza. Se egli invece batte una falsa strada, lo lascerà andare e lo consegnerà alla sua rovina. Parola di Dio. 

Sapiente vuol dire sapere, dal latino “sapio”: gustare. Nella misura che il modo di conoscere di Dio entra nel tuo modo di conoscere, tu non ragioni più alla moda degli uomini ma secondo Dio, non vedi secondo gli uomini ma secondo Dio, tu gusti tutta la realtà, e la fai gustare anche agli altri. E allora la sapienza di Dio è il modo di vedere le cose secondo Dio, perché solo Dio conosce tutta la realtà, solo Dio conosce i poveri, solo Dio conosce l’altro.
Quanti errori si possono fare soprattutto con la mancanza di sapienza. Riduci l’altro a un tuo strumento: se ti serve lo tieni, se non ti serve lo butti via. Che dramma: la tua vita dentro di te è veramente piccola! Credi di vivere ma non vivi. Quando tu non hai la sapienza, non ti metti a contatto con la realtà profonda dell’altro che parla. Invece quando hai la sapienza lo sai capire e lo sai spiegare perché l’altro si spiega nel tuo cuore, allora è segno di grande pace. 
Quanta gente arriva al termine della vita senza sapienza, cioè non hai mai gustato l’intimità profonda della relazione dell’altro, che è quello che è nel Signore, dono stupendo di Dio. E tu senti il bisogno di far conoscenza della verità, di conoscere il pensiero del Signore e andare in profondità nella ricerca di Lui?

Salmo 118 (119)

Grande pace per chi ama la tua legge.

Grande pace per chi ama la tua legge:
nel suo cammino non trova inciampo.
Osservo i tuoi precetti e i tuoi insegnamenti:
davanti a te sono tutte le mie vie. 

Sgorghi dalle mie labbra la tua lode,
perché mi insegni i tuoi decreti. 
La mia lingua canti la tua promessa,
perché tutti i tuoi comandi sono giustizia.

Desidero la tua salvezza, Signore,
e la tua legge è la mia delizia. 
Che io possa vivere e darti lode:
mi aiutino i tuoi giudizi. 

Alleluia, alleluia.
Io sono la via, la verità e la vita, dice il Signore.
Nessuno viene al Padre se non per mezzo di me.
Alleluia.

Dal Vangelo secondo Marco (Mc 9, 38-40) 
In quel tempo, Giovanni disse a Gesù: «Maestro, abbiamo visto uno che scacciava demòni nel tuo nome e volevamo impedirglielo, perché non ci seguiva». Ma Gesù disse: «Non glielo impedite, perché non c’è nessuno che faccia un miracolo nel mio nome e subito possa parlare male di me: chi non è contro di noi è per noi». Parola del Signore.

Può succedere che un non credente, uno che non vive come dovrebbe vivere nella chiesa e viene definito come «uno che non è dei nostri», possa compiere prodigi nel nome di Gesù. Sembra paradossale, ma è vero. Gesù dice: «Se uno scaccia dei demòni o compie miracoli, nel mio nome (nella mia persona) pur non essendo “dei nostri” opera per noi». 
Un atteggiamento nuovo nel credente in Cristo: sostenere ogni bene che c'è, fare nascere ogni bene che manca; non avere invidia del bene che sorge ma gioire per ogni bene che nasce. Mentre si sostiene il bene fatto da qualsiasi persona, bisogna predicare, con la vita e la parola, la verità di Cristo, nella sua integrità piena!!! Solo in Cristo c’è la salvezza, non solo degli individui, ma dell’umanità intera. La Chiesa di Cristo è una sola: è la Chiesa Cattolica fondata su Pietro e sugli Apostoli. Questa verità va gridata sempre. La Chiesa è il sacramento della salvezza universale. Noi non dobbiamo temere né le persecuzioni, né l’odio mortale, dobbiamo avere paura solo di noi stessi. In che senso? Nel senso cioè che la nostra debolezza è la nostra infedeltà al dono ricevuto.


Giovedì 23 Maggio
S. Efebo Desiderio; S. Giovanni B. de Rossi; S. Onorato

Dal libro del Siràcide (Sir 5, 1-10) 
Non confidare nelle tue ricchezze e non dire: «Basto a me stesso».
Non seguire il tuo istinto e la tua forza, assecondando le passioni del tuo cuore.
Non dire: «Chi mi dominerà?», oppure: «Chi riuscirà a sottomettermi per quello che ho fatto?», perché il Signore senza dubbio farà giustizia.
Non dire: «Ho peccato, e che cosa mi è successo?», perché il Signore è paziente.
Non essere troppo sicuro del perdono tanto da aggiungere peccato a peccato.
Non dire: «La sua compassione è grande; mi perdonerà i molti peccati», perché presso di lui c’è misericordia e ira, e il suo sdegno si riverserà sui peccatori.
Non aspettare a convertirti al Signore e non rimandare di giorno in giorno, perché improvvisa scoppierà l’ira del Signore e al tempo del castigo sarai annientato.
Non confidare in ricchezze ingiuste: non ti gioveranno nel giorno della sventura. Parola di Dio. 

Convertirsi vuol dire rompere con il peccato; una buona confessione è conversione. 
Tutti abbiamo bisogno di convertirci, tutti abbiamo bisogno di aiutarci a convertirci al Signore e la confessione è proprio togliere la saracinesca alla potenza della redenzione di Cristo. Ricordatevi che si riconnette strettamente alla morte e risurrezione di Gesù.
E se dopo si ricade? Quando andavo sul ghiaione della forcella Pordoi si cadeva perché si scivolava, però ci si rialzava ancora e poi si ricadeva e poi ci si rialzava e poi si ricadeva ancora, ma sempre più vicini alla vetta. La ricaduta c’è, ma quando il tuo pentimento è sincero, stai sereno che presto o tardi arrivi alla vetta. Non trasformate mai la confessione in qualcosa di fiscale, in un elenco di peccati; trasformatela in una voglia matta di stare col Signore e per questo raccontate i vostri peccati, allora è un atto pienamente divino e umano. Divino da parte di Dio e umano il nostro, sincero, bello, che dà forza e allora sentirete quanto è grande che ci sia un tuo fratello, fatto di carne ed ossa come te, limitato anche lui nel peccato e nella miseria, che però è stato preso da Cristo per essere suo strumento, sacerdote ministeriale, cioè nella persona di quel prete è Lui che ti perdona. Ringrazia il buon Dio anche di questo dono! 

Salmo 1

Beato l’uomo che confida nel Signore.

Beato l’uomo che non entra nel consiglio dei malvagi,
non resta nella via dei peccatori
e non siede in compagnia degli arroganti,
ma nella legge del Signore trova la sua gioia,
la sua legge medita giorno e notte. 

È come albero piantato lungo corsi d’acqua,
che dà frutto a suo tempo:
le sue foglie non appassiscono
e tutto quello che fa, riesce bene. 

Non così, non così i malvagi,
ma come pula che il vento disperde;
poiché il Signore veglia sul cammino dei giusti,
mentre la via dei malvagi va in rovina.

Alleluia, alleluia.
Accogliete la parola di Dio
non come parola di uomini,
ma, qual è veramente, come parola di Dio.
Alleluia.

Dal Vangelo secondo Marco (Mc 9, 41-50)
In quel tempo, Gesù disse ai suoi discepoli: «Chiunque vi darà da bere un bicchiere d’acqua nel mio nome perché siete di Cristo, in verità io vi dico, non perderà la sua ricompensa.
Chi scandalizzerà uno solo di questi piccoli che credono in me, è molto meglio per lui che gli venga messa al collo una macina da mulino e sia gettato nel mare. 
Se la tua mano ti è motivo di scandalo, tagliala: è meglio per te entrare nella vita con una mano sola, anziché con le due mani andare nella Geènna, nel fuoco inestinguibile. E se il tuo piede ti è motivo di scandalo, taglialo: è meglio per te entrare nella vita con un piede solo, anziché con i due piedi essere gettato nella Geènna. E se il tuo occhio ti è motivo di scandalo, gettalo via: è meglio per te entrare nel regno di Dio con un occhio solo, anziché con due occhi essere gettato nella Geènna, dove il loro verme non muore e il fuoco non si estingue. Ognuno infatti sarà salato con il fuoco. Buona cosa è il sale; ma se il sale diventa insipido, con che cosa gli darete sapore? Abbiate sale in voi stessi e siate in pace gli uni con gli altri». Parola del Signore.
Gesù ci ha insegnato questo: «Se il tuo occhio ti scandalizza, cavalo. Se la tua mano destra ti scandalizza, tagliala». Perché dice questo il Signore? Perché tu goda, gioisca, abbia la pienezza della vita. Non ti dice queste cose per comando. Tu puoi dirmi: «Sono dominato dall’invidia!» ed io ti dico: «Altro è sentire, altro è acconsentire. Se tu l’invidia la senti, non è peccato, ma se tu ti lasci dominare e dirigere dall’invidia, allora è vero peccato. Pensaci su: è determinante o concomitante?». Oppure c'è chi mi dice: «Faccio le cose per farmi vedere». Io molte volte libero la persona e dico: «Se tutti ti dicessero scemo, sciocco e stupido e nessuno ti guardasse, continueresti a fare lo stesso quel lavoro che fai coi poveri?». «Sì, lo farei». «Vedi che l’hai scelto per un altro motivo?». «Però vado avanti tutto gonfio, così, tutto glorificato, mi sono fatto ormai la mia figura». «Va bene, ma non è determinante, ti accompagna». «No, no, padre, sa che mi spinge molto invece?». «Non sei una bestia del tutto, ritorna alla sorgente, convertiti al Signore». Se vai a cercare al di fuori di Cristo, dove trovi la salvezza?

Venerdì 24 Maggio
Madonna Ausiliatrice; S. Vincenzo di Lerins

Dal libro del Siràcide (Sir 6, 5-17)
Una bocca amabile moltiplica gli amici, una lingua affabile le buone relazioni.
Siano molti quelli che vivono in pace con te, ma tuo consigliere uno su mille.
Se vuoi farti un amico, mettilo alla prova e non fidarti subito di lui.
C’è infatti chi è amico quando gli fa comodo, ma non resiste nel giorno della tua sventura.
C’è anche l’amico che si cambia in nemico e scoprirà i vostri litigi a tuo disonore.
C’è l’amico compagno di tavola, ma non resiste nel giorno della tua sventura.
Nella tua fortuna sarà un altro te stesso e parlerà liberamente con i tuoi servi.
Ma se sarai umiliato, si ergerà contro di te e si nasconderà dalla tua presenza.
Tieniti lontano dai tuoi nemici e guàrdati anche dai tuoi amici.
Un amico fedele è rifugio sicuro: chi lo trova, trova un tesoro.
Per un amico fedele non c’è prezzo, non c’è misura per il suo valore.
Un amico fedele è medicina che dà vita: lo troveranno quelli che temono il Signore.
Chi teme il Signore sa scegliere gli amici: come è lui, tali saranno i suoi amici. Parola di Dio. 

Da cosa ti accorgi che sei vero amico? Che l’altro è libero di essere se stesso. La vera amicizia libera l’altro nella sua originalità, la vera amicizia è una contemplazione, non una possessione. Dovreste chiedervi l'un l'altro: «Aiutami a scegliere secondo la fede». Non è l'amicizia più bella questa? Non è l'espressione più profonda? Perché se vi aiutate a scegliere secondo la fede entri nella profondità della comunione degli spiriti che ti toglie dalla solitudine e ti fa sentire che quel fratello ti vuole un bene enorme nel Signore e ti aiuta a scegliere il Signore. Datevi la gioia di costringervi a camminare in modo forte nella fede per immergervi nella realtà di Dio. In tal modo riscoprirete tra di voi un’altra amicizia su questa terra, non più l'amicizia della maldicenza o dei silenzi, ma l'amicizia di un’avventura stupenda, che non finisce più! Darete più importanza a Dio che agli uomini, anzi, darete importanza agli uomini perché darete importanza a Dio! 

Salmo 118 (119)

Guidami, Signore, sul sentiero dei tuoi comandi.

Benedetto sei tu, Signore:
insegnami i tuoi decreti.
Nei tuoi decreti è la mia delizia,
non dimenticherò la tua parola.

Aprimi gli occhi perché io consideri
le meraviglie della tua legge.
Fammi conoscere la via dei tuoi precetti
e mediterò le tue meraviglie. 

Dammi intelligenza, perché io custodisca la tua legge
e la osservi con tutto il cuore. 
Guidami sul sentiero dei tuoi comandi,
perché in essi è la mia felicità. 

Alleluia, alleluia.
La tua parola, Signore, è verità;
consacraci nella verità.
Alleluia.

Dal Vangelo secondo Marco (Mc 10, 1-12)
In quel tempo, Gesù, partito da Cafàrnao, venne nella regione della Giudea e al di là del fiume Giordano. La folla accorse di nuovo a lui e di nuovo egli insegnava loro, come era solito fare. Alcuni farisei si avvicinarono e, per metterlo alla prova, domandavano a Gesù se è lecito a un marito ripudiare la propria moglie. Ma egli rispose loro: «Che cosa vi ha ordinato Mosè?». Dissero: «Mosè ha permesso di scrivere un atto di ripudio e di ripudiarla». Gesù disse loro: «Per la durezza del vostro cuore egli scrisse per voi questa norma. Ma dall’inizio della creazione [Dio] li fece maschio e femmina; per questo l’uomo lascerà suo padre e sua madre e si unirà a sua moglie e i due diventeranno una carne sola. Così non sono più due, ma una sola carne. Dunque l’uomo non divida quello che Dio ha congiunto». 
A casa, i discepoli lo interrogavano di nuovo su questo argomento. E disse loro: «Chi ripudia la propria moglie e ne sposa un’altra, commette adulterio verso di lei; e se lei, ripudiato il marito, ne sposa un altro, commette adulterio». Parola del Signore.
L'amore umano è bello, ma fragile. Dio che ha creato l'uomo facendolo maschio e femmina, vuole che coloro che si uniscono in matrimonio si amino per sempre. Ma come superare la fragilità? Dio ha voluto mettere un ingrediente nuovo nell'amore coniugale che, pur non cambiandone la natura, lo arricchisce di ciò che manca. Come la farina trattata con il lievito, pur rimanendo farina, acquisisce qualità che prima non aveva, così l'amore umano trattato con l'ingrediente nuovo dato da Cristo, rimane sempre amore umano ma con qualità e potenzialità che non aveva prima. In che cosa consiste l'ingrediente aggiunto nel matrimonio? Cristo ama la Chiesa che è il suo corpo di un amore che è fedele fino alla morte, che la purifica e la santifica. L'amore umano è fragile, e viene trasformato dall'amore di Cristo, gli viene data la possibilità di essere fedele fino alla morte. L'amore umano alle volte potrebbe rinchiudersi in se stesso quasi egoisticamente, invece viene reso capace di donarsi fino anche a dare la vita completa per l'altro. L'amore di Cristo che entra dentro e trasforma questo amore umano, fa sì che questo amore diventi santo perché unito all'amore di Cristo. Allora ai coniugi è data la possibilità di vivere una vita completamente diversa. Affido questo cammino a Maria, nostra Mamma, perché lei apra il cuore degli sposi ad un amore senza limiti. 
Sabato 25 Maggio
S. Beda (mf); S. Gregorio VII (mf); S. Maria M. de' P. (mf)

Beda nacque nell’anno 673 in Inghilterra. All’età di 7 anni entrò nell’abbazia benedettina di Jarrow dove trascorse tutta la sua vita a lodare Dio, a studiare e scrivere. Leone XIII nel 1899 lo ha proclamato dottore della Chiesa per la sua vasta produzione letteraria. A più di dodici secoli dalla morte, il Concilio Vaticano II ha attinto anche al suo pensiero.

Dal libro del Siràcide (Sir 17, 1-13)
Il Signore creò l’uomo dalla terra e ad essa di nuovo lo fece tornare. Egli assegnò loro giorni contati e un tempo definito, dando loro potere su quanto essa contiene.
Li rivestì di una forza pari alla sua e a sua immagine li formò.
In ogni vivente infuse il timore dell’uomo, perché dominasse sulle bestie e sugli uccelli. Discernimento, lingua, occhi, orecchi e cuore diede loro per pensare. Li riempì di scienza e d’intelligenza e mostrò loro sia il bene che il male.
Pose il timore di sé nei loro cuori, per mostrare loro la grandezza delle sue opere, e permise loro di gloriarsi nei secoli delle sue meraviglie.
Loderanno il suo santo nome per narrare la grandezza delle sue opere.
Pose davanti a loro la scienza e diede loro in eredità la legge della vita. Stabilì con loro un’alleanza eterna e fece loro conoscere i suoi decreti. I loro occhi videro la grandezza della sua gloria, i loro orecchi sentirono la sua voce maestosa. Disse loro: «Guardatevi da ogni ingiustizia!» e a ciascuno ordinò di prendersi cura del prossimo. 
Le loro vie sono sempre davanti a lui, non restano nascoste ai suoi occhi. Parola di Dio. 

Dio ha partecipato gratuitamente a noi l’esistenza, l’intelligenza, l’amore. Chi esamina l’uomo, lo vede stampato su Dio, siamo infatti creati a sua immagine. Istante per istante veniamo mantenuti nell’essere da Dio. Egli è l’Essere Assoluto, e si partecipa a noi, dandoci la possibilità di esistere come esseri relativi. Dio è l’essere che non dipende da nessuno; noi siamo esseri che per esistere dobbiamo dipendere da lui. Egli è intelligenza infinita, illimitata. Egli partecipa a noi la sua intelligenza in modo limitato. Non c’è barriera per il suo capire; per noi c’è una barriera oltre la quale non è possibile andare perché si è strutturalmente limitati. La persona con intelligenza limitata ha una sola via di uscita dal suo isolamento: fidarsi di Dio, senza capire tutto. Il vero capire sta nel non poter capire. Ciò che per noi è disordine, in Lui è infinito ordine. La nostra salvezza è entrare nel cuore di Dio, e non si entra se non si è contemplativi di Dio!

Salmo 102 (103)

L’amore del Signore è per sempre.

Come è tenero un padre verso i figli,
così il Signore è tenero verso quelli che lo temono,
perché egli sa bene di che siamo plasmati,
ricorda che noi siamo polvere. 

L’uomo: come l’erba sono i suoi giorni!
Come un fiore di campo, così egli fiorisce.
Se un vento lo investe, non è più,
né più lo riconosce la sua dimora. 

Ma l’amore del Signore è da sempre,
per sempre su quelli che lo temono,
e la sua giustizia per i figli dei figli,
per quelli che custodiscono la sua alleanza. 

Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia.

Dal Vangelo secondo Marco (Mc 10, 13-16)
In quel tempo, presentavano a Gesù dei bambini perché li toccasse, ma i discepoli li rimproverarono. Gesù, al vedere questo, s’indignò e disse loro: «Lasciate che i bambini vengano a me, non glielo impedite: a chi è come loro infatti appartiene il regno di Dio. In verità io vi dico: chi non accoglie il regno di Dio come lo accoglie un bambino, non entrerà in esso». E, prendendoli tra le braccia, li benediceva, ponendo le mani su di loro.
Parola del Signore.

Che cosa ha il bambino di particolare, in forma esclusiva, che dobbiamo avere tutti per entrare nel regno di Dio? Il bambino ha questo di particolare: sente con tutto il suo essere che non può esistere senza qualcuno che lo faccia vivere in una relazione genitoriale. Ha un bisogno essenziale che gli indichi la via della vita, che la percorra con lui, e che esiga da lui di vivere la vita. 
L’importante è che io capisca che non posso esistere neanche un istante fuori di Dio, che l’uomo non è un essere indipendente, perché è un essere relativo, esiste solo in Dio. Quindi il mio essere è nell’Essere di Dio; è il suo essere che mi fa esistere. «La gloria di Dio è l'uomo vivente» (Ireneo, Contro le eresie, IV, 20,7).
Nessun altro al di fuori di Dio può essere il termine della nostra vita, può essere lo scopo dell'esistenza perché il Signore è solo lui, ed è colui nel quale la nostra vita si risolve. 

DOMENICA 26 MAGGIO
S. Filippo Neri; S. Lamberto di V.
SS. Trinità (s)

DAL LIBRO DEI PROVERBI (Pr 8, 22-31)
Così parla la Sapienza di Dio: «Il Signore mi ha creato come inizio della sua attività, prima di ogni sua opera, all’origine. Dall’eternità sono stata formata, fin dal principio, dagli inizi della terra.
Quando non esistevano gli abissi, io fui generata, quando ancora non vi erano le sorgenti cariche d’acqua; prima che fossero fissate le basi dei monti, prima delle colline, io fui generata, quando ancora non aveva fatto la terra e i campi né le prime zolle del mondo.
Quando egli fissava i cieli, io ero là; quando tracciava un cerchio sull’abisso, quando condensava le nubi in alto, quando fissava le sorgenti dell’abisso, quando stabiliva al mare i suoi limiti, così che le acque non ne oltrepassassero i confini, quando disponeva le fondamenta della terra, io ero con lui come artefice ed ero la sua delizia ogni giorno: giocavo davanti a lui in ogni istante, giocavo sul globo terrestre, ponendo le mie delizie tra i figli dell’uomo».
Parola di Dio.

Il Padre è la sorgente della sapienza, la quale è intelligenza d'amore infinita. Tutto ciò che è nel Padre si trova nel Figlio, uguale al Padre. Gesù è la sapienza incarnata partecipata agli uomini. Dio è Dio in una infinita sapienza che non è dato agli uomini conoscere immediatamente, ma attraverso il suo Figlio che ce l'ha rivelata. 
Gesù è sapienza infinita, e ti dice: «Puoi risolvere i problemi, tutti i problemi della vita, solo se hai un rapporto personale strettissimo con me, perché io sono la via». In Gesù io divento sapiente, la gioia è piena!

SALMO 8 

O Signore, quanto è mirabile il tuo nome su tutta la terra!

Quando vedo i tuoi cieli, opera delle tue dita,
la luna e le stelle che tu hai fissato,
che cosa è mai l’uomo perché di lui ti ricordi,
il figlio dell’uomo, perché te ne curi?

Davvero l’hai fatto poco meno di un dio,
di gloria e di onore lo hai coronato.
Gli hai dato potere sulle opere delle tue mani,
tutto hai posto sotto i suoi piedi. 

Tutte le greggi e gli armenti
e anche le bestie della campagna,
gli uccelli del cielo e i pesci del mare,
ogni essere che percorre le vie dei mari. 

DALLA LETTERA DI SAN PAOLO APOSTOLO AI ROMANI (Rm 5, 1-5)
Fratelli, giustificati per fede, noi siamo in pace con Dio per mezzo del Signore nostro Gesù Cristo. Per mezzo di lui abbiamo anche, mediante la fede, l’accesso a questa grazia nella quale ci troviamo e ci vantiamo, saldi nella speranza della gloria di Dio. E non solo: ci vantiamo anche nelle tribolazioni, sapendo che la tribolazione produce pazienza, la pazienza una virtù provata e la virtù provata la speranza. La speranza poi non delude, perché l’amore di Dio è stato riversato nei nostri cuori per mezzo dello Spirito Santo che ci è stato dato.
Parola di Dio.

La speranza non ci delude perché l'amore di Dio è stato riversato, non dato col contagocce, ma a temporale è stato riversato nei nostri cuori per mezzo dello Spirito Santo che è l'amore del Padre e del Figlio. 
Non esiste un problema umano che non venga ricondotto al problema dell'amore. Ebbene l'amore di Dio riversato nei nostri cuori è la risposta all'intima natura e struttura dell'essere umano. L'intima realtà alla quale l'uomo non può rinunciare è l'essere fatto per amare e per essere amato. 
Chi è più vicino a Dio su questa terra? Chi ha una portata di amore più grande. C'è una differenza grande fra l'amore umano e l'amore di Dio. Normalmente nell'amore umano l'uomo si muove perché trova nell'altro qualcosa che piace a lui, si muove per prendere e quindi rimane solo. L'amore di Dio invece è capovolto, è creativo, non si muove verso di noi perché ha trovato qualcosa in noi che completa lui, ma perché è amore. Molti sono infelici perché rimangono sul piano umano, perché si muovono verso tutti per prendere qualcosa. L'uomo che non arriva al superamento totale di sé, in una donazione continua, rimane nella sua enorme solitudine. 

Alleluia, alleluia.
Gloria al Padre e al Figlio e allo Spirito Santo,
a Dio, che è, che era e che viene.
Alleluia.

DAL VANGELO SECONDO GIOVANNI (Gv 16, 12-15) 
In quel tempo, disse Gesù ai suoi discepoli: «Molte cose ho ancora da dirvi, ma per il momento non siete capaci di portarne il peso. Quando verrà lui, lo Spirito della verità, vi guiderà a tutta la verità, perché non parlerà da se stesso, ma dirà tutto ciò che avrà udito e vi annuncerà le cose future. 
Egli mi glorificherà, perché prenderà da quel che è mio e ve lo annuncerà. Tutto quello che il Padre possiede è mio; per questo ho detto che prenderà da quel che è mio e ve lo annuncerà».
Parola del Signore.

Oggi è la Festa dell'identità di Dio, è la rivelazione dell'identità di Dio. Dio è comunione di Persone, unità assoluta, un solo Dio nella comunione di Tre Persone. Ed è anche la festa della nostra identità, della nostra essenza, del nostro io profondo ed essenziale. Perché siamo tutti una cosa sola? Perché Dio abita dentro di noi, è in noi, e questa è la nostra identità. Noi siamo creati a sua immagine, a immagine di Dio che è in tre persone. Vuol dire allora che noi siamo uno in sei miliardi di persone: è la nostra identità. Questa realtà ha delle conseguenze spettacolose perché quando io vedo te, devo vedere Dio dentro di te: tu sei immagine e somiglianza di lui! Guardate tutto il bello che c'è nella persona! E poiché lo vedi con gli occhi di Dio, l'altro si apre alla Trinità, all'Amore di Dio Padre, alla comunione dello Spirito Santo, e come l'altro si apre, ti apri anche tu. Allora la Trinità è la nostra grande missione nel mondo! Non temete mai, perché quel che siete lo manifestate e lo rivelate. L'importante è essere davvero ciò che siamo. Qual è la strada più veloce che rivela al mondo l'identità di Dio e la nostra identità? La condivisione: l'altro si sente in te e tu ti senti in lui. È il paradiso! 

Lunedì 27 Maggio
S. Agostino di Canterbury (mf); S. Bruno Restituto

S. Agostino, monaco romano, nel 596 fu inviato da papa Gregorio Magno in Inghilterra per annunciarvi il vangelo. Eresse tre vescovadi: uno a Canterbury, la sua sede, un altro a Londra e un terzo a Rochester. Morì molto probabilmente nel 604. Cattolici e anglicani riconoscono Agostino come primo vescovo e padre della Chiesa inglese.

DAL LIBRO DEL SIRÀCIDE (Sir 17, 20-28)
A chi si pente Dio offre il ritorno, conforta quelli che hanno perduto la speranza e li rende partecipi della sorte dei giusti.
Ritorna al Signore e abbandona il peccato, prega davanti a lui e riduci gli ostacoli.
Volgiti all’Altissimo e allontànati dall’ingiustizia; devi odiare fortemente ciò che lui detesta. E riconosci i giusti giudizi di Dio e persisti nella sorte che ti è assegnata e nella preghiera al Dio altissimo. Negl’inferi infatti chi loderà l’Altissimo, al posto dei viventi e di quanti gli rendono lode?
Non perseverare nell’errore degli uomini iniqui; prima di morire manifesta la tua lode. Da un morto, che non è più, non ci può essere lode, chi è vivo e sano loda il Signore. E loderai Dio e ti glorierai della sua misericordia.
Quanto è grande la misericordia del Signore, il suo perdono per quanti si convertono a lui! Parola di Dio. 

Il pentimento non è un sentimento, è una decisione. Bisogna decidersi a vivere con Gesù, ma se non ti decidi, che riconciliazione fai? Bisogna decidersi, e appena vi siete decisi per Cristo, anche se siete pieni di peccato, una grande pace entra dentro di voi, perché scoprite che è proprio lui che cercate e vi manca. 
Dio ci chiama, ma bisogna decidersi per Cristo. La Chiesa tante volte è fragile e debole, ed è piena di paure perché sono troppo pochi quelli che hanno deciso per Cristo.
Ciò che deve illuminarti e attirarti a convertirti al Signore è che convertendoti raggiungi ciò che il tuo cuore attende: essere tutto bene senza alcun male. Se ti attesti nel bene, ti fai bene e fai bene a tutti; se ti attesti nel peccato, cioè nel male, ti fai male e fai male a tutti. Finché rimani nel peccato rimani nella morte!

SALMO 31 (32)

Rallegratevi nel Signore ed esultate, o giusti!

Beato l’uomo a cui è tolta la colpa
e coperto il peccato.
Beato l’uomo a cui Dio non imputa il delitto
e nel cui spirito non è inganno. 

Ti ho fatto conoscere il mio peccato,
non ho coperto la mia colpa.
Ho detto: «Confesserò al Signore le mie iniquità»
e tu hai tolto la mia colpa e il mio peccato.

Per questo ti prega ogni fedele
nel tempo dell’angoscia;
quando irromperanno grandi acque
non potranno raggiungerlo.

Tu sei il mio rifugio, mi liberi dall’angoscia,
mi circondi di canti di liberazione:
«Ti istruirò e ti insegnerò la via da seguire;
con gli occhi su di te, ti darò consiglio».

Alleluia, alleluia.
Gesù Cristo, da ricco che era, si è fatto povero per voi,
perché voi diventaste ricchi per mezzo della sua povertà.
Alleluia.

DAL VANGELO SECONDO MARCO (Mc 10, 17-27)
In quel tempo, mentre Gesù andava per la strada, un tale gli corse incontro e, gettandosi in ginocchio davanti a lui, gli domandò: «Maestro buono, che cosa devo fare per avere in eredità la vita eterna?». Gesù gli disse: «Perché mi chiami buono? Nessuno è buono, se non Dio solo. Tu conosci i comandamenti: “Non uccidere, non commettere adulterio, non rubare, non testimoniare il falso, non frodare, onora tuo padre e tua madre”». Egli allora gli disse: «Maestro, tutte queste cose le ho osservate fin dalla mia giovinezza». Allora Gesù fissò lo sguardo su di lui, lo amò e gli disse: «Una cosa sola ti manca: va’, vendi quello che hai e dallo ai poveri, e avrai un tesoro in cielo; e vieni! Seguimi!». Ma a queste parole egli si fece scuro in volto e se ne andò rattristato; possedeva infatti molti beni.
Gesù, volgendo lo sguardo attorno, disse ai suoi discepoli: «Quanto è difficile, per quelli che possiedono ricchezze, entrare nel regno di Dio!». I discepoli erano sconcertati dalle sue parole; ma Gesù riprese e disse loro: «Figli, quanto è difficile entrare nel regno di Dio! È più facile che un cammello passi per la cruna di un ago, che un ricco entri nel regno di Dio». Essi, ancora più stupiti, dicevano tra loro: «E chi può essere salvato?». Ma Gesù, guardandoli in faccia, disse: «Impossibile agli uomini, ma non a Dio! Perché tutto è possibile a Dio».
Parola del Signore.

Un tempo pensavo: «Signore dà a questo giovane la forza di seguirti che poi venderà tutto». Non è vero. Adesso ho capito che se non vendi tutto quello che hai, non andrai mai dietro al Signore, farai delle cose per il Signore, cose grandi, cose belle, però il tuo cuore non si sazia di qualcosa, ma vuole il tutto.
Il Signore si rivolge a noi e dice: «Vieni, seguimi», cioè entra nella vita. Dio ci vuole bene e adagio adagio, tutti gli idoli che abbiamo li spezza tutti perché ci ama! Egli è Dio, non è uomo. Quando un giorno ci accorgiamo che siamo ancora noi il centro di noi stessi, allora il pianto ci prende nel cuore per il tempo perduto: «Signore, eccomi, fa di me quello che Tu hai pensato!». E il Signore dice: «Dai, vai, vendi quello che hai, vieni, seguimi!». Non c'è più niente nel guardaroba, non c’è più niente: «Signore, ecco, hai spezzato le mie catene, sono libero, mandami dove Tu vuoi!». 

Martedì 28 Maggio
S. Germano; S. Ubaldesca; B. Maria B. Bagnesi

DAL LIBRO DEL SIRÀCIDE (Sir 35, 1-15) 
Chi osserva la legge vale quanto molte offerte; chi adempie i comandamenti offre un sacrificio che salva.
Chi ricambia un favore offre fior di farina, chi pratica l’elemosina fa sacrifici di lode.
Cosa gradita al Signore è tenersi lontano dalla malvagità, sacrificio di espiazione è tenersi lontano dall’ingiustizia.
Non presentarti a mani vuote davanti al Signore, perché tutto questo è comandato.
L’offerta del giusto arricchisce l’altare, il suo profumo sale davanti all’Altissimo.
Il sacrificio dell’uomo giusto è gradito, il suo ricordo non sarà dimenticato.
Glorifica il Signore con occhio contento, non essere avaro nelle primizie delle tue mani.
In ogni offerta mostra lieto il tuo volto, con gioia consacra la tua decima.
Da’ all’Altissimo secondo il dono da lui ricevuto, e con occhio contento, secondo la tua possibilità, perché il Signore è uno che ripaga e ti restituirà sette volte tanto.
Non corromperlo con doni, perché non li accetterà, e non confidare in un sacrificio ingiusto, perché il Signore è giudice e per lui non c’è preferenza di persone. Parola di Dio. 


Ben Sira chiede che il sacrificio interiore sia accompagnato dall’offerta di un qualcosa di tangibile (denaro, fior di farina, elemosina, decima, ecc…). Gesù ha portato alla perfezione l’anima di questi sacrifici antichi che erano stati stravolti e ridotti a “cose” senz’anima. Egli ha offerto se stesso al Padre compiendo la sua volontà sino al dono di tutto se stesso; non anteponendo nulla alla volontà del Padre, neanche la propria vita. In questo suo sacrificio unisce anche noi per cui, in Gesù, per Gesù, con Gesù, con il nostro essere e operare, siamo sacrificio vivente per Iddio.

SALMO 49 (50)

A chi cammina per la retta via mostrerò la salvezza di Dio.

«Davanti a me riunite i miei fedeli,
che hanno stabilito con me l’alleanza
offrendo un sacrificio».
I cieli annunciano la sua giustizia:
è Dio che giudica.

«Ascolta, popolo mio, voglio parlare,
testimonierò contro di te, Israele!
Io sono Dio, il tuo Dio!
Non ti rimprovero per i tuoi sacrifici,
i tuoi olocausti mi stanno sempre davanti.

Offri a Dio come sacrificio la lode
e sciogli all’Altissimo i tuoi voti;
Chi offre la lode in sacrificio, questi mi onora;
a chi cammina per la retta via
mostrerò la salvezza di Dio».

Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia.

DAL VANGELO SECONDO MARCO (Mc 10, 28-31) 
In quel tempo, Pietro prese a dire a Gesù: «Ecco, noi abbiamo lasciato tutto e ti abbiamo seguito». Gesù gli rispose: «In verità io vi dico: non c’è nessuno che abbia lasciato casa o fratelli o sorelle o madre o padre o figli o campi per causa mia e per causa del Vangelo, che non riceva già ora, in questo tempo, cento volte tanto in case e fratelli e sorelle e madri e figli e campi, insieme a persecuzioni, e la vita eterna nel tempo che verrà. Molti dei primi saranno ultimi e gli ultimi saranno primi».
Parola del Signore.

La carità di Cristo ti porta sempre ad amare per primo, non ami perché l'altro ti ama: dopo aver amato non presentare la nota spese!
Per voi che siete insegnanti, che siete nella professione, il vostro stipendio non prendetelo mai come paga, vi scongiuro, perché dopo aver amato non puoi fare la nota spese perché hai amato. La nota spese la dovrai fare per vivere, cioè devi avere i mezzi per continuare ad amare quella persona, devi avere i mezzi per studiare, per vestirti, per stare caldo, per mangiare. Ma questi non sono il fine della tua vita perché sarebbe un obbrobrio. Tu ami e basta; e poi prendi quello che ti è necessario, è ovvio quello. 
La gente aspetta tanto di liberarsi dalle cose di questa terra e di entrare in uno stato di unità interiore, perché si attacca tanto alle cose quanto più è profondo il vuoto. Nessuno può vivere per il vuoto, allora va colmato con qualche oggetto.
La gente ha tanto bisogno di sentire questa presenza di Dio nel mondo, attraverso il vostro modo di essere, che riflette il volto di Gesù. 

Mercoledì 29 Maggio
S. Massimino; S. Orsola (Giulia) Ledochowska

DAL LIBRO DEL SIRÀCIDE (Sir 36, 1-2a.5-6.13-19)  
Abbi pietà di noi, Signore, Dio dell’universo, e guarda, mostraci la luce della tua misericordia, infondi il tuo timore su tutte le nazioni.
Ti riconoscano, come anche noi abbiamo riconosciuto che non c’è Dio al di fuori di te, o Signore. Rinnova i segni e ripeti i prodigi.
Raduna tutte le tribù di Giacobbe, rendi loro l’eredità come era al principio. Abbi pietà, Signore, del popolo chiamato con il tuo nome, d’Israele che hai reso simile a un primogenito. Abbi pietà della tua città santa, di Gerusalemme, luogo del tuo riposo. Riempi Sion della celebrazione delle tue imprese e il tuo popolo della tua gloria.
Rendi testimonianza alle creature che sono tue fin dal principio, risveglia le profezie fatte nel tuo nome. Ricompensa coloro che perseverano in te, i tuoi profeti siano trovati degni di fede. Ascolta, Signore, la preghiera dei tuoi servi, secondo la benevolenza che hai verso il tuo popolo, e guidaci sulla via della giustizia, e riconoscano tutti quelli che abitano sulla terra che tu sei il Signore, il Dio dei secoli. Parola di Dio. 

«Abbi pietà di noi, Signore ... infondi il tuo timore»: il timore di Dio è la paura di perdere l'amore del Signore. Lo amo ed è una cosa così bella che non voglio più perderla. 
Il figlio obbedisce per amore ed è attento ad accontentare in tutto il babbo, timoroso di dispiacergli. Quando tu vuoi molto bene ad una persona, hai paura di farle dispiacere! Ecco il timore, che è un timore di vita, è il timore di cui è pieno Gesù. La relazione con Dio è così preziosa che hai paura di perderla. Il servo, invece, non obbedisce per timore, ma per paura. 
Senti che stai a cuore a Dio, gli sei caro anche quando sei nel peccato! A voi non capita di correre sempre da chi sentite che vi vuol bene? È così istintivo. Che delusione quando arrivi a capire che, mentre credevi che una persona ti volesse bene, ti accorgi che non ti vuole bene! Questo non avverrà mai con Dio. Perché Dio non ci delude mai? Perché non ci illude e ci toglie da tutte le delusioni. Il mondo delude perché illude, ma Gesù non illude mai! 

SALMO 78 (79)

Mostraci, Signore, la tua misericordia.

Non imputare a noi le colpe dei nostri antenati:
presto ci venga incontro la tua misericordia,
perché siamo così poveri!

Aiutaci, o Dio, nostra salvezza,
per la gloria del tuo nome;
liberaci e perdona i nostri peccati
a motivo del tuo nome.

Giunga fino a te il gemito dei prigionieri;
con la grandezza del tuo braccio
salva i condannati a morte.

E noi, tuo popolo e gregge del tuo pascolo,
ti renderemo grazie per sempre;
di generazione in generazione narreremo la tua lode.

Alleluia, alleluia.
Il Figlio dell’uomo è venuto per servire 
e dare la propria vita in riscatto per molti.
Alleluia.

DAL VANGELO SECONDO MARCO (Mc 10, 32-45)
In quel tempo, mentre erano sulla strada per salire a Gerusalemme, Gesù camminava davanti ai discepoli ed essi erano sgomenti; coloro che lo seguivano erano impauriti. 
Presi di nuovo in disparte i Dodici, si mise a dire loro quello che stava per accadergli: «Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani, lo derideranno, gli sputeranno addosso, lo flagelleranno e lo uccideranno, e dopo tre giorni risorgerà».
Gli si avvicinarono Giacomo e Giovanni, i figli di Zebedèo, dicendogli: «Maestro, vogliamo che tu faccia per noi quello che ti chiederemo». Egli disse loro: «Che cosa volete che io faccia per voi?». Gli risposero: «Concedici di sedere, nella tua gloria, uno alla tua destra e uno alla tua sinistra». Gesù disse loro: «Voi non sapete quello che chiedete. Potete bere il calice che io bevo, o essere battezzati nel battesimo in cui io sono battezzato?». Gli risposero: «Lo possiamo». E Gesù disse loro: «Il calice che io bevo, anche voi lo berrete, e nel battesimo in cui io sono battezzato anche voi sarete battezzati. Ma sedere alla mia destra o alla mia sinistra non sta a me concederlo; è per coloro per i quali è stato preparato».
Gli altri dieci, avendo sentito, cominciarono a indignarsi con Giacomo e Giovanni. Allora Gesù li chiamò a sé e disse loro: «Voi sapete che coloro i quali sono considerati i governanti delle nazioni dominano su di esse e i loro capi le opprimono. Tra voi però non è così; ma chi vuole diventare grande tra voi sarà vostro servitore, e chi vuole essere il primo tra voi sarà schiavo di tutti. Anche il Figlio dell’uomo infatti non è venuto per farsi servire, ma per servire e dare la propria vita in riscatto per molti». Parola del Signore.

«Concedici di sedere nella tua gloria, uno alla tua destra e uno alla tua sinistra»: la corsa alle poltrone è incominciata! Gesù risponde argutamente: «Voi non sapete che cosa domandate» perché aveva ben presente la sua crocifissione e glorificazione. Giacomo e Giovanni pensavano alla gloria terrena, alla potenza, Gesù pensava ai due ladroni posti uno alla sua destra e uno alla sua sinistra. «Potete voi bere il calice che io bevo?», cioè potete accettare di condividere tutta la mia vita anche nel suo aspetto più sconcertante? Essi dicono di sì e Gesù lì assicura che seguiranno la sua stessa sorte. Gesù sconvolge tutti: la sua non è la via del potere, ma del servizio fino al dono della vita.
Le capacità che l’uomo ha non sono titoli di merito ma di servizio. A chi più ha ricevuto, più sarà richiesto. L’uomo è maturo quando non si comporta come se fosse il centro dell’universo, ma come chi ha qualcosa da donare e qualcosa da ricevere. L’uomo è maturo quando vive la comunione, quando vive come parte e non come tutto. Fino a quando l’uomo si comporta come se fosse il centro dell’universo è sempre pericoloso. La vita è dono perché è accoglienza gli uni degli altri. Il posto che si occupa non è ricerca di sistemazione, ma spazio di conversione. Aboliamo in noi la corsa al posto. Chi può capire queste cose? Chi s’immerge in Dio le comprende. 

Giovedì 30 Maggio
S. Giovanna d'Arco; S. Federico III; S. Giuseppe Marello

DAL LIBRO DEL SIRÀCIDE (Sir 42, 15-26) 
Ricorderò ora le opere del Signore e descriverò quello che ho visto.
Per le parole del Signore sussistono le sue opere, e il suo giudizio si compie secondo il suo volere. Il sole che risplende vede tutto, della gloria del Signore sono piene le sue opere.
Neppure ai santi del Signore è dato di narrare tutte le sue meraviglie, che il Signore, l’Onnipotente, ha stabilito perché l’universo stesse saldo nella sua gloria.
Egli scruta l’abisso e il cuore, e penetra tutti i loro segreti. L’Altissimo conosce tutta la scienza e osserva i segni dei tempi, annunciando le cose passate e future e svelando le tracce di quelle nascoste. Nessun pensiero gli sfugge, neppure una parola gli è nascosta.
Ha disposto con ordine le meraviglie della sua sapienza, egli solo è da sempre e per sempre: nulla gli è aggiunto e nulla gli è tolto, non ha bisogno di alcun consigliere.
Quanto sono amabili tutte le sue opere! E appena una scintilla se ne può osservare.
Tutte queste cose hanno vita e resteranno per sempre per tutte le necessità, e tutte gli obbediscono.
Tutte le cose sono a due a due, una di fronte all’altra, egli non ha fatto nulla d’incompleto. L’una conferma i pregi dell’altra: chi si sazierà di contemplare la sua gloria? Parola di Dio. 

La nostra esistenza è in uno stato di coinvolgimento con Dio, che non possiamo afferrare con la razionalità,  compenetrare con i nostri sentimenti in maniera diretta, però siamo già in Lui. Il nostro esistere dipende dal suo esistere e quindi in lui siamo, nel senso che ogni particella del nostro essere è perché lui la fa essere. Da qui il desiderio ardente dell’incontro, della conoscenza, dell’essere sempre con Lui. 
Gli scienziati e i santi s’incontrano ai due lati estremi; il santo dà la vita in Dio che egli compie; lo scienziato invece attraverso una conoscenza che non è solo matematica, scientifica, ma anche una contemplazione. Pensate a Marconi che inizia il suo discorso, annunciando all’Accademia delle Scienze la sua scoperta della telegrafia senza fili, con queste parole: «I cieli narrano la gloria di Dio e l’opera della sua mano annunzia il firmamento...». Che peccato quando noi sprofondiamo il nostro sguardo sulle cose che sono solo apparenza e non andiamo oltre l’apparenza!
La contemplazione è il risultato di certezze profonde che al di fuori di Dio non c’è più nessun’altra cosa che valga e che in lui tutto prende senso.
Con lo sguardo semplice cogli le meraviglie dell’universo, ami con tutto il cuore, cioè utilizzi tutta la capacità comprensiva del tuo essere e vai di meraviglia in meraviglia! 

SALMO 32 (33)

Dalla parola del Signore furono fatti i cieli.

Lodate il Signore con la cetra,
con l’arpa a dieci corde a lui cantate.
Cantate al Signore un canto nuovo,
con arte suonate la cetra e acclamate.

Perché retta è la parola del Signore
e fedele ogni sua opera.
Egli ama la giustizia e il diritto;
dell’amore del Signore è piena la terra.

Dalla parola del Signore furono fatti i cieli,
dal soffio della sua bocca ogni loro schiera.
Come in un otre raccoglie le acque del mare,
chiude in riserve gli abissi.

Tema il Signore tutta la terra,
tremino davanti a lui gli abitanti del mondo,
perché egli parlò e tutto fu creato,
comandò e tutto fu compiuto.

Alleluia, alleluia.
Io sono la luce del mondo, dice il Signore:
chi segue me avrà la luce della vita.
Alleluia.

DAL VANGELO SECONDO MARCO (Mc 10, 46-52)
In quel tempo, mentre Gesù partiva da Gèrico insieme ai suoi discepoli e a molta folla, il figlio di Timèo, Bartimèo, che era cieco, sedeva lungo la strada a mendicare. Sentendo che era Gesù Nazareno, cominciò a gridare e a dire: «Figlio di Davide, Gesù, abbi pietà di me!». Molti lo rimproveravano perché tacesse, ma egli gridava ancora più forte: «Figlio di Davide, abbi pietà di me!». 
Gesù si fermò e disse: «Chiamatelo!». Chiamarono il cieco, dicendogli: «Coraggio! Àlzati, ti chiama!». Egli, gettato via il suo mantello, balzò in piedi e venne da Gesù. 
Allora Gesù gli disse: «Che cosa vuoi che io faccia per te?». E il cieco gli rispose: «Rabbunì, che io veda di nuovo!». E Gesù gli disse: «Va’, la tua fede ti ha salvato». E subito vide di nuovo e lo seguiva lungo la strada. Parola del Signore.

Molti minacciano il cieco che grida, ma il cieco grida ancora più forte. Gesù lo chiama e gli chiede: «Che vuoi che io ti faccia?». «Che io riabbia la vista!» è la sua risposta. Beato lui: la sua fede l’ha salvato!
Lo zingaro ti chiede l’elemosina; non farlo tacere dicendo: «Son tutti ladri». Tu lo sai che non è vero: coloro che sono al potere rubano molto di più, anche se legalmente. Non soffocare il grido del povero dentro di te quando vedi il barbone, dicendo: «Sono tutti vagabondi»; lo sai che non è vero, perché nessuno dà loro il lavoro. Non soffocare il grido del povero dentro il tuo cuore quando vedi le prostitute. Non dire: «Lo fanno per i soldi»; tu lo sai che quei soldi vanno in mano al racket! Non soffocare il grido del povero dentro il tuo cuore! Se sono vicino al Signore sento il grido del povero, se sono vicino al Signore e non sento il grido del povero, vuol dire che c'è qualcosa che non funziona e il mio modo di stare con lui va revisionato. 

Venerdì 31 Maggio
Visitazione B.V. Maria (f); S. Silvio di Tolosa

Il mese dedicato al culto della Madre di Dio si chiude con la festa liturgica che ricorda il secondo “mistero della gioia” contemplato nel Rosario.

DAL LIBRO DEL PROFETA SOFONÌA (Sof 3, 14-18)
Rallégrati, figlia di Sion, grida di gioia, Israele, esulta e acclama con tutto il cuore, figlia di Gerusalemme! Il Signore ha revocato la tua condanna, ha disperso il tuo nemico. Re d’Israele è il Signore in mezzo a te, tu non temerai più alcuna sventura.
In quel giorno si dirà a Gerusalemme: «Non temere, Sion, non lasciarti cadere le braccia!
Il Signore, tuo Dio, in mezzo a te è un salvatore potente. Gioirà per te, ti rinnoverà con il suo amore, esulterà per te con grida di gioia». Parola di Dio.

Il Signore è venuto perché la nostra gioia sia piena! 
In Gesù noi siamo morti al peccato, siamo risorti in lui, possedendo la sua vita, e nella sua morte e risurrezione siamo diventati il suo nuovo popolo. Perciò l’animo nostro scoppia di esultanza e di gioia, come Maria, primizia della Chiesa. I fratelli e le sorelle che insieme vivono la nuova vita di Dio a noi donata, e vi sono fedeli, sono i profeti della gioia. Questi profeti conquistano, per la loro gioiosa e totale dedizione, il cuore dei giovani. 
La nostra vita nella gioia è il più bel dono che noi possiamo fare a tutti coloro che noi incontriamo: Gesù è la via, la verità, la vita, è la luce del mondo. I vostri volti riflettano la luce della vita in Gesù, nostra gioia. Seminate la gioia a piene mani. Servite il Signore nella gioia!

Oppure:

DALLA LETTERA DI SAN PAOLO APOSTOLO AI ROMANI (Rm 12, 9-16b)
Fratelli, la carità non sia ipocrita: detestate il male, attaccatevi al bene; amatevi gli uni gli altri con affetto fraterno, gareggiate nello stimarvi a vicenda. 
Non siate pigri nel fare il bene; siate invece ferventi nello spirito; servite il Signore. 
Siate lieti nella speranza, costanti nella tribolazione, perseveranti nella preghiera. Condividete le necessità dei santi; siate premurosi nell’ospitalità.
Benedite coloro che vi perseguitano, benedite e non maledite. Rallegratevi con quelli che sono nella gioia; piangete con quelli che sono nel pianto. Abbiate i medesimi sentimenti gli uni verso gli altri; non nutrite desideri di grandezza; volgetevi piuttosto a ciò che è umile.
Parola di Dio.

Come fate ad essere ferventi nello spirito, ad amarvi con affetto fraterno, a gareggiare nello stimarvi, se tu non vedi, nella preghiera trasformante e nel volto di Dio, quello che Lui vede nel volto della tua sorella, del tuo fratello? Come fai? Passi da emozione in emozione! Chi non è capace di sentire Dio, di mettersi in un ascolto di contemplazione, di capire tutta la realtà dell'universo, come farà a capire l'uomo? Nell'umanità c'è una povertà di contemplazione da far paura, è per questo che si viene meno nel dono completo di sé. 
Nella contemplazione di Dio riesci a riscoprire le meraviglie della tua sposa, del tuo sposo, del tuo fratello e della tua sorella. Come sul Tabor Gesù, in preghiera, si trasformò, e tutta la sua realtà, quello che lui era, venne fuori, così nella preghiera, contemplando il fratello e la sorella, ti accorgi di ciò che è lui, ti liberi dall'apparenza.
Si ha un passaggio dall’apparenza al cuore, dal domino della vanità alla libertà che scaturisce dalla pienezza, alla contemplazione di Dio. Chi ci tiene per mano in questo cammino di rinnovamento totale? È la Madonna. 

CANT. IS 12, 2-6

Grande in mezzo a te è il Santo d’Israele.

Ecco, Dio è la mia salvezza;
io avrò fiducia, non avrò timore,
perché mia forza e mio canto è il Signore;
egli è stato la mia salvezza.

Attingerete acqua con gioia
alle sorgenti della salvezza.
Rendete grazie al Signore e invocate il suo nome,
proclamate fra i popoli le sue opere,
fate ricordare che il suo nome è sublime.

Cantate inni al Signore, perché ha fatto cose eccelse,
le conosca tutta la terra.
Canta ed esulta, tu che abiti in Sion,
perché grande in mezzo a te è il Santo d’Israele. 

Alleluia, alleluia.
Beata sei tu, o Vergine Maria, che hai creduto:
in te si è adempiuta la parola del Signore.
Alleluia.

DAL VANGELO SECONDO LUCA (Lc 1, 39-56)
In quei giorni, Maria si alzò e andò in fretta verso la regione montuosa, in una città di Giuda. Entrata nella casa di Zaccarìa, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo. Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo! A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo. E beata colei che ha creduto nell’adempimento di ciò che il Signore le ha detto». Allora Maria disse: «L’anima mia magnifica il Signore e il mio spirito esulta in Dio, mio salvatore, perché ha guardato l’umiltà della sua serva. D’ora in poi tutte le generazioni mi chiameranno beata.
Grandi cose ha fatto per me l’Onnipotente e Santo è il suo nome; di generazione in generazione la sua misericordia per quelli che lo temono.
Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote.
Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre».
Maria rimase con lei circa tre mesi, poi tornò a casa sua. 
Parola del Signore.

Maria nel Magnificat legge se stessa nel Signore, e perciò prova una gioia inesprimibile dentro di sé. Si vede in lui, sente di essere una proiezione del suo amore. È bellissimo questo rileggersi nel Signore.
«L'anima mia magnifica il Signore». Cosa vuol dire? «Io vedo la realtà intima di Dio, emerge dentro di me, allora io rimango affascinata e colpita. La mia anima rende grande il mio Dio, perché la sua realtà appare a me e vado di luce in luce! Egli ha lasciato la sua luce anche in un filo d'erba e alla sua luce, contemplando lui, vedo la luce che lui ha lasciato in tutte le cose». Ivi è perfetta letizia! La vita è una beatitudine continua!
Il regalo più bello che il Signore ci fa è che immergendoci in lui, il nostro mistero si svela, si rivela: «alla tua luce Signore, vediamo la luce» (Sal 36(35),10). Immergiamoci nella preghiera, nella contemplazione, come Maria, contemplativa di Dio!

Sabato 1 Giugno
S. Giustino (m); S. Annibale M. Di F.; B. G.B. Scalabrini

Filosofo pagano, Giustino trovò nel Cristo la verità senza limiti. Nei suoi molteplici scritti elaborò una sintesi del pensiero cristiano. Morì martire nel 164. Il Concilio Vaticano II ha richiamato il suo insegnamento in due dei suoi testi fondamentali: la Lumen Gentium e la Gaudium et spes. 

DAL LIBRO DEL SIRÀCIDE (Sir 51, 17-27) 
Ti loderò e ti canterò, e benedirò il nome del Signore.
Quand’ero ancora giovane, prima di andare errando, ricercai assiduamente la sapienza nella mia preghiera. Davanti al tempio ho pregato per essa, e sino alla fine la ricercherò.
Del suo fiorire, come uva vicina a maturare, il mio cuore si rallegrò.
Il mio piede s’incamminò per la via retta, fin da giovane ho seguìto la sua traccia.
Chinai un poco l’orecchio, l’accolsi e vi trovai per me un insegnamento abbondante. Con essa feci progresso; onorerò chi mi ha concesso la sapienza.
Ho deciso infatti di metterla in pratica, sono stato zelante nel bene e non me ne vergogno.
La mia anima si è allenata in essa, sono stato diligente nel praticare la legge.
Ho steso le mie mani verso l’alto e ho deplorato che venga ignorata.
A essa ho rivolto la mia anima e l’ho trovata nella purezza.
Parola di Dio. 

La preghiera è l'unione di due persone fino ad un'esperienza piena. Tenete presente che in noi, in questa esperienza di Dio, siamo come bambini! Un bimbo quando è piccolo piccolo ha esperienza del babbo? Non ne ha ancora; noi siamo molto più lontani da Dio, che un bimbo dal proprio padre. Come un giorno quel bambino, se cammina e cresce, avrà la piena unione col padre, così noi nutriamo questa forte speranza che sin da questa terra avremo una profonda unione con Dio, intendo dire un trattare familiarmente con Dio, cioè un sentirci l'uno dell'altro. È un'appartenerci, un dire: «Io e te ce la intendiamo, uno è totalmente nell'altro». È una compresenza.
Quando c'è questa compresenza allora la Sapienza di Dio entra nell'uomo e fa irruzione dentro di lui, per cui c'è tutta questa vita che dà una visione più piena di tutte le cose, e il frutto della preghiera, di questa sapienza che cresce, è quello che dice Paolo: «Quelle cose che occhio non vide, né orecchio udì, né mai entrarono in cuore di uomo, queste ha preparato Dio per coloro che lo amano» (1Cor 2,9). 
La preghiera ci unifica, ci fa conquistare la nostra unità interiore, ci fa diventare noi stessi. La preghiera è già di per sé trasformazione del nostro essere. 

SALMO 18 (19)

I precetti del Signore fanno gioire il cuore.

La legge del Signore è perfetta,
rinfranca l’anima;
la testimonianza del Signore è stabile,
rende saggio il semplice.	

I precetti del Signore sono retti,
fanno gioire il cuore;
il comando del Signore è limpido,
illumina gli occhi.		

Il timore del Signore è puro, 
rimane per sempre;
i giudizi del Signore sono fedeli, 
sono tutti giusti.		

Più preziosi dell’oro, 
di molto oro fino,
più dolci del miele 
e di un favo stillante. 	

Alleluia, alleluia.
La parola di Cristo abiti tra voi nella sua ricchezza;
tutto fate rendendo grazie per mezzo di lui a Dio Padre.
Alleluia.

DAL VANGELO SECONDO MARCO (Mc 11, 27-33)	
In quel tempo, Gesù e i suoi discepoli andarono di nuovo a Gerusalemme. E, mentre egli camminava nel tempio, vennero da lui i capi dei sacerdoti, gli scribi e gli anziani e gli dissero: «Con quale autorità fai queste cose? O chi ti ha dato l’autorità di farle?». Ma Gesù disse loro: «Vi farò una sola domanda. Se mi rispondete, vi dirò con quale autorità faccio questo. Il battesimo di Giovanni veniva dal cielo o dagli uomini? Rispondetemi». Essi discutevano fra loro dicendo: «Se diciamo: “Dal cielo”, risponderà: “Perché allora non gli avete creduto?”. Diciamo dunque: “Dagli uomini”?». Ma temevano la folla, perché tutti ritenevano che Giovanni fosse veramente un profeta. Rispondendo a Gesù dissero: «Non lo sappiamo». E Gesù disse loro: «Neanche io vi dico con quale autorità faccio queste cose». Parola del Signore.

I sacerdoti e gli anziani erano nemici di Gesù, perché egli metteva in evidenza le contraddizioni tra la loro vita e la loro funzione. Essi conducevano una vita che non aveva niente a che fare con la vita dei poveri, degli oppressi, di coloro che non conoscevano bene la legge di Mosè e che per questo venivano chiamati “cani della terra”. I sacerdoti e gli anziani pongono delle domande a Gesù, ma non cercano la verità: vogliono solo avere motivi per condannarlo e farlo fuori. Gesù li depista, costringendoli al silenzio. Stiamo attenti anche noi; può capitare che alle volte non cerchiamo la verità interrogando coloro che ci danno fastidio, ma soltanto motivi per farli fuori. Scegliendo Gesù come ragione della tua vita hai scelto di amare la verità. 

DOMENICA 2 GIUGNO
S. Guido
Corpo e Sangue di Cristo (s)

DAL LIBRO DELLA GÈNESI (Gen 14, 18-20)
In quei giorni, Melchìsedek, re di Salem, offrì pane e vino: era sacerdote del Dio altissimo e benedisse Abram con queste parole: «Sia benedetto Abram dal Dio altissimo, creatore del cielo e della terra, e benedetto sia il Dio altissimo, che ti ha messo in mano i tuoi nemici». E Abramo diede a lui la decima di tutto. Parola di Dio.

Gesù diventa sacerdote con l’incarnazione e diventa sacerdote non per discendenza umana, come la tribù di Levi per casato, per famiglia, ma entra secondo l’ordine di Melchìsedek che appare come figura simbolica senza padre, senza madre, senza genealogia, senza patria, cioè come il figlio di Dio che non è di questo mondo. Gesù diventa sommo sacerdote secondo l’ordine di Melchisedek perché unisce l’uomo a Dio e Dio all’uomo. 
Il momento fondamentale in cui Cristo esercita il suo sacerdozio eterno è il sacrificio eucaristico. È questo il momento più importante in cui i fedeli vivono la partecipazione al sacerdozio di Cristo chiamato sacerdozio comune, mentre i sacerdoti vivono il loro sacerdozio ministeriale. Tutta la vita dipende dall’Eucaristia. 

SALMO 109 (110)

Tu sei sacerdote per sempre, Cristo Signore.

Oracolo del Signore al mio signore:
«Siedi alla mia destra
finché io ponga i tuoi nemici
a sgabello dei tuoi piedi».		

Lo scettro del tuo potere
stende il Signore da Sion:
domina in mezzo ai tuoi nemici!	

A te il principato
nel giorno della tua potenza 
tra santi splendori;
dal seno dell’aurora, 
come rugiada, io ti ho generato.	

Il Signore ha giurato e non si pente:
«Tu sei sacerdote per sempre
al modo di Melchìsedek». 	

DALLA PRIMA LETTERA DI SAN PAOLO APOSTOLO AI CORÌNZI (1Cor 11, 23-26)
Fratelli, io ho ricevuto dal Signore quello che a mia volta vi ho trasmesso: il Signore Gesù, nella notte in cui veniva tradito, prese del pane e, dopo aver reso grazie, lo spezzò e disse: «Questo è il mio corpo, che è per voi; fate questo in memoria di me». 
Allo stesso modo, dopo aver cenato, prese anche il calice, dicendo: «Questo calice è la nuova alleanza nel mio sangue; fate questo, ogni volta che ne bevete, in memoria di me». Ogni volta infatti che mangiate questo pane e bevete al calice, voi annunciate la morte del Signore, finché egli venga. Parola di Dio.

Le parole: «in memoria di me» non traducono neanche in minima parte il significato della parola aramaica che Gesù ha pronunciato.
In aramaico, il fare memoria vuol dire rendere presente ciò che è stato: è una memoria creativa. Gesù dicendo: «Fate questo in memoria» intende «Fate rivivere». Perché? Gesù dice: «Questo "è" il mio corpo», «Questo "è" il mio sangue»; non dice: «Questo ricorda il mio corpo, il mio sangue». Il corpo del Signore è stato sacrificato sulla croce, così pure il suo sangue è stato sparso sulla croce. Abbiamo sull’altare Gesù nelle stesse condizioni in cui era sulla croce. Sull’altare si rinnova ciò che è accaduto in croce. Tra noi e Maria ai piedi della croce, nessuna differenza. Il nutrimento della nostra vita in Gesù, con Gesù, per Gesù, avviene in quel momento. In più noi abbiamo la comunione. Gesù l’ha detto: «Chi mangia di me, vive di me» (Gv 6,57). Nella comunione cresciamo come Chiesa, come comunità, e la nostra fraternità diventa bisogno, esigenza, pienezza. L’Eucarestia è l’incontro vivo con Gesù vivo ed operante in noi.

Alleluia, alleluia.
Io sono il pane vivo, disceso dal cielo, dice il Signore,
se uno mangia di questo pane vivrà in eterno.
Alleluia.

DAL VANGELO SECONDO LUCA (Lc 9, 11b-17)	
In quel tempo, Gesù prese a parlare alle folle del regno di Dio e a guarire quanti avevano bisogno di cure.
Il giorno cominciava a declinare e i Dodici gli si avvicinarono dicendo: «Congeda la folla perché vada nei villaggi e nelle campagne dei dintorni, per alloggiare e trovare cibo: qui siamo in una zona deserta». 
Gesù disse loro: «Voi stessi date loro da mangiare». Ma essi risposero: «Non abbiamo che cinque pani e due pesci, a meno che non andiamo noi a comprare viveri per tutta questa gente». C’erano infatti circa cinquemila uomini. 
Egli disse ai suoi discepoli: «Fateli sedere a gruppi di cinquanta circa». Fecero così e li fecero sedere tutti quanti. 
Egli prese i cinque pani e i due pesci, alzò gli occhi al cielo, recitò su di essi la benedizione, li spezzò e li dava ai discepoli perché li distribuissero alla folla. 
Tutti mangiarono a sazietà e furono portati via i pezzi loro avanzati: dodici ceste. Parola del Signore.

Oggi è la festa del Corpo e Sangue del Signore. Cos'è la fede? La fede è dire: «Signore, io so che tu sei qui. Non cerco come sei qui». Tutte le spiegazioni umane sono razionalizzazioni, sono la teologia razionale, razionalistica, che tenta di ridurre Dio alla misura dell'uomo. L'incapacità degli uomini di andare avanti nella fede è dovuta al ridurre la realtà di Dio alla misura dell'uomo. Nella fede credo che Cristo è presente nell'Eucaristia, e mentre come sacerdote Lo elevo, col mio pensiero dico: «Mio Signore e mio Dio». Questo è il fatto grande! 
Gesù ha promesso: «Chi mangia di me vive per me. Il mio corpo è veramente cibo, il mio sangue è veramente bevanda» (Gv 6, 57.55). Perché ha voluto che ci fosse questo incontro sotto questo segno visibile del pane? Cosa significa? Perché mi chiede questa unione misteriosa? Perché lo metto nella mia bocca, lo metto dentro di me? Io rispondo: «A me, Signore, non serve sapere perché. A me serve sapere che Tu lo sai». Quando due persone si vogliono bene non chiedono il perché ma vivono!

Lunedì 3 Giugno
Ss. Carlo Lwanga e c. (m); S. Clotilde

Paggio della corte del re del Buganda (oggi Repubblica di Uganda), nel 1886 Carlo venne arso vivo con dodici compagni nel corso della persecuzione ordinata dallo stesso re contro i cristiani. I martiri ugandesi sono stati beatificati nel 1920 da Benedetto XV e canonizzati nel 1964 da Paolo VI.

DAL LIBRO DI TOBÌA (Tb 1, 3; 2, 1b-8) 
Io, Tobi, passavo tutti i giorni della mia vita seguendo le vie della verità e della giustizia. Ai miei fratelli e ai miei compatrioti, che erano stati condotti con me in prigionia a Nìnive, nel paese degli Assiri, facevo molte elemosine. 
Per la nostra festa di Pentecoste, cioè la festa delle Settimane, avevo fatto preparare un buon pranzo e mi posi a tavola: la tavola era imbandita di molte vivande. Dissi al figlio Tobìa: «Figlio mio, va’, e se trovi tra i nostri fratelli deportati a Nìnive qualche povero, che sia però di cuore fedele, portalo a pranzo insieme con noi. Io resto ad aspettare che tu ritorni, figlio mio». 
Tobìa uscì in cerca di un povero tra i nostri fratelli. Di ritorno disse: «Padre!». Gli risposi: «Ebbene, figlio mio?». «Padre – riprese – uno della nostra gente è stato ucciso e gettato nella piazza; l’hanno strangolato un momento fa». Io allora mi alzai, lasciando intatto il pranzo; tolsi l’uomo dalla piazza e lo posi in una camera in attesa del tramonto del sole, per poterlo seppellire. Ritornai, mi lavai e mangiai con tristezza, ricordando le parole del profeta Amos su Betel: «Si cambieranno le vostre feste in lutto, tutti i vostri canti in lamento».
E piansi. Quando poi calò il sole, andai a scavare una fossa e ve lo seppellii. 
I miei vicini mi deridevano dicendo: «Non ha più paura! Proprio per questo motivo lo hanno già ricercato per ucciderlo. È dovuto fuggire e ora eccolo di nuovo a seppellire i morti». Parola di Dio. 

Tobi passa i giorni della vita seguendo le vie della verità e della giustizia. Faceva molte elemosine ai suoi connazionali. Era rimasto fedele a Gerusalemme, dove si recava spesso con le primizie, con le decime, mentre tutti quelli della sua tribù sacrificavano sulle alture. Tobi donava il pane agli affamati, gli abiti agli ignudi e se vedeva qualcuno dei suoi connazionali morto e gettato dietro le mura, lo seppelliva. 
«Beato colui che ha cura del povero», leggiamo nel Salmo 41[40],1: ecco la beatitudine, che si potrebbe tradurre ancor meglio così: beato colui che si dà pensiero del povero. Voi, leggendo la Parola di Dio, rimarrete sbalorditi di fronte a tutta questa attenzione di Dio verso il povero, attenzione che è in tutto l'arco della Scrittura.
Io credo che bisogna mettersi molto nel cuore di Dio, perché il povero entri dentro il tuo cuore. Anzi, vi dico che solo mettendo il nostro cuore in Dio possiamo avere l'esatta visione del povero, altrimenti potremmo correre il rischio di fare solo demagogia! 

SALMO 111 (112)
 
Beato l’uomo che teme il Signore.

Beato l’uomo che teme il Signore
e nei suoi precetti trova grande gioia.
Potente sulla terra sarà la sua stirpe,
la discendenza degli uomini retti sarà benedetta. 

Prosperità e ricchezza nella sua casa,
la sua giustizia rimane per sempre.
Spunta nelle tenebre, luce per gli uomini retti:
misericordioso, pietoso e giusto. 

Felice l’uomo pietoso che dà in prestito,
amministra i suoi beni con giustizia.
Egli non vacillerà in eterno:
eterno sarà il ricordo del giusto. 

Alleluia, alleluia.
Gesù Cristo,
testimone fedele, primogenito dei morti,
tu ci hai amati 
e hai lavato i nostri peccati nel tuo sangue.
Alleluia.

DAL VANGELO SECONDO MARCO (Mc 12, 1-12)	
In quel tempo, Gesù si mise a parlare con parabole [ai capi dei sacerdoti, agli scribi e agli anziani]: «Un uomo piantò una vigna, la circondò con una siepe, scavò una buca per il torchio e costruì una torre. La diede in affitto a dei contadini e se ne andò lontano. Al momento opportuno mandò un servo dai contadini a ritirare da loro la sua parte del raccolto della vigna. Ma essi lo presero, lo bastonarono e lo mandarono via a mani vuote. Mandò loro di nuovo un altro servo: anche quello lo picchiarono sulla testa e lo insultarono. Ne mandò un altro, e questo lo uccisero; poi molti altri: alcuni li bastonarono, altri li uccisero. 
Ne aveva ancora uno, un figlio amato; lo inviò loro per ultimo, dicendo: “Avranno rispetto per mio figlio!”. Ma quei contadini dissero tra loro: “Costui è l’erede. Su, uccidiamolo e l’eredità sarà nostra”. Lo presero, lo uccisero e lo gettarono fuori della vigna. 
Che cosa farà dunque il padrone della vigna? Verrà e farà morire i contadini e darà la vigna ad altri. Non avete letto questa Scrittura: “La pietra che i costruttori hanno scartato è diventata la pietra d’angolo; questo è stato fatto dal Signore ed è una meraviglia ai nostri occhi”?». E cercavano di catturarlo, ma ebbero paura della folla; avevano capito infatti che aveva detto quella parabola contro di loro. Lo lasciarono e se ne andarono. Parola del Signore.

Gesù è la pietra scartata da un mondo che non è secondo Dio; questa pietra è diventata però la testata d'angolo: in nessun altro c'è salvezza! 
Quando voi non avrete più nessuna sicurezza umana, cioè non vi sentirete tranquilli perché avete soldi e una casa, non vi sentirete turbati perché non avete soldi; quando voi non sarete più tranquilli perché avete una posizione sociale, avete un titolo d'onore, ma ripudierete come panno immondo queste cose del mondo e non vi sentirete turbati perché fate parte dei «tapini» che sono i piccoli che non contano niente ma che Dio ha scelto per essere pietra angolare di una nuova società, vedrete con gli occhi di Dio tutta una nuova umanità! Allora siete nell'esperienza feconda e stupenda che chi ha Dio niente gli manca, perché nella misura che non conterete sulle sicurezze umane, immediatamente diventerete fecondi e il mondo ritornerà a pensare il mistero che c'è e sentirà in sé il richiamo dell'Eterno, dell'Infinito. Andrà oltre, si sentirà tormentato, si libererà dalla schiavitù terribile delle cose di questo mondo e respirerà. Chi ha Dio niente gli manca!
Martedì 4 Giugno
S. Quinzio; S. Francesco Caracciolo; S. Filippo Smaldone

DAL LIBRO DI TOBÌA (Tb 2, 9-14) 
Io, Tobi, in quella notte di Pentecoste, dopo aver seppellito il morto, mi lavai, entrai nel mio cortile e mi addormentai sotto il muro del cortile. Per il caldo che c’era tenevo la faccia scoperta, ignorando che sopra di me, nel muro, stavano dei passeri. Caddero sui miei occhi i loro escrementi ancora caldi, che mi produssero macchie bianche, e dovetti andare dai medici per la cura. Più essi però mi applicavano farmaci, più mi si oscuravano gli occhi, a causa delle macchie bianche, finché divenni cieco del tutto. Per quattro anni rimasi cieco e ne soffrirono tutti i miei fratelli. Achikàr, nei due anni che precedettero la sua partenza per l’Elimàide, provvide al mio sostentamento.
In quel tempo mia moglie Anna lavorava a domicilio, tessendo la lana che rimandava poi ai padroni, ricevendone la paga. Ora nel settimo giorno del mese di Distro, quando tagliò il pezzo che aveva tessuto e lo mandò ai padroni, essi, oltre la mercede completa, le fecero dono di un capretto da mangiare. 
Quando il capretto entrò in casa mia, si mise a belare. Chiamai allora mia moglie e le dissi: «Da dove viene questo capretto? Non sarà stato rubato? Restituiscilo ai padroni, poiché non abbiamo nessun diritto di mangiare una cosa rubata». Ella mi disse: «Mi è stato dato in più del salario». Ma io non le credevo e le ripetevo di restituirlo ai padroni e per questo mi vergognavo di lei. Allora per tutta risposta mi disse: «Dove sono le tue elemosine? Dove sono le tue buone opere? Ecco, lo si vede bene da come sei ridotto!». Parola di Dio. 

Per Tobi Dio è persona con la quale si relaziona; tiene conto di lui nella propria vita come si tiene conto di una persona che ama, alla quale dona l’amore che riceve e questo rapporto è tanto bello che lo vuole conservare a tutti i costi e teme di perderlo. La storia del capretto indica quanto la relazione con Dio era preziosa per Tobi. Per Anna invece Dio è colui a cui ci si rivolge per ottenere dei favori, ma è un rapporto esterno al cuore, tanto è vero che disprezza la relazione che Tobi ha con il Signore perché non la capisce. Per Tobi invece Dio è l’unico, è Padre nella buona e nella cattiva sorte, nella salute e nella malattia, nel pianto e nella gioia. Per lui ciò che gli è accaduto è un’opportunità per crescere nella relazione con Dio e nell’amore al suo popolo. 
La celebrazione Eucaristica è oggi partecipata dai cattolici in percentuale così bassa da far scoppiare il cuore. Il motivo fondamentale è dato dal fatto che il rapporto con Dio e la religione si riduce a un self-service e quindi al rapporto con se stessi. Però c’è una splendida inversione di marcia specialmente tra i giovani: moltissimi scelgono Cristo e lo mettono al centro del proprio cuore per fare di Cristo il cuore del mondo. Tra questi ci sei anche tu, vero? 

SALMO 111 (112)
 
Saldo è il cuore del giusto che confida nel Signore.

Beato l’uomo che teme il Signore
e nei suoi precetti trova grande gioia.
Potente sulla terra sarà la sua stirpe,
la discendenza degli uomini retti sarà benedetta. 

Cattive notizie non avrà da temere,
saldo è il suo cuore, confida nel Signore.
Sicuro è il suo cuore, non teme,
finché non vedrà la rovina dei suoi nemici. 

Egli dona largamente ai poveri,
la sua giustizia rimane per sempre,
la sua fronte s’innalza nella gloria. 

Alleluia, alleluia.
Il Padre del Signore nostro Gesù Cristo
illumini gli occhi del nostro cuore
per farci comprendere a quale speranza ci ha chiamati.
Alleluia.

DAL VANGELO SECONDO MARCO (Mc 12, 13-17)	
In quel tempo, mandarono da Gesù alcuni farisei ed erodiani, per coglierlo in fallo nel discorso. Vennero e gli dissero: «Maestro, sappiamo che sei veritiero e non hai soggezione di alcuno, perché non guardi in faccia a nessuno, ma insegni la via di Dio secondo verità. È lecito o no pagare il tributo a Cesare? Lo dobbiamo dare, o no?». Ma egli, conoscendo la loro ipocrisia, disse loro: «Perché volete mettermi alla prova? Portatemi un denaro: voglio vederlo». Ed essi glielo portarono. Allora disse loro: «Questa immagine e l’iscrizione, di chi sono?». Gli risposero: «Di Cesare». Gesù disse loro: «Quello che è di Cesare rendetelo a Cesare, e quello che è di Dio, a Dio». E rimasero ammirati di lui. Parola del Signore.

Gli erodiani erano coloro che accettavano la dominazione romana; i farisei erano molto ligi e fedeli alla legge però realisticamente affermavano che bisognava pagare il tributo a Cesare. Fra questi due gruppi c’era il gruppo degli zeloti i quali erano intransigenti: fedeli alla legge, affermavano che assolutamente non bisognava pagare il tributo e bisognava liberarsi dai romani con la lotta armata, quindi con la rivoluzione. Queste erano le tre tesi in atto in quel momento e dobbiamo capire qual era lo stato d’animo degli ebrei. Chiedono a Gesù: «È lecito pagare la tassa all’imperatore romano?». Se avesse risposto di sì si sarebbe inimicato una grossa parte del popolo; se avesse detto di no sarebbe stato denunciato. Il Signore comprende, non ha bisogno che si manifestino per quello che hanno dentro, ha capito la loro malizia. Gesù risponde: «Date a Cesare quel che è di Cesare, ma a Dio date quello che è di Dio». Dice loro che c’è un rapporto con Dio che si deve assolutamente avere anche nella condizione in cui loro si trovano. Imporre la sovranità di Dio con la forza non era praticamente dare a Dio quello che doveva essere dato a Dio. Cioè, come dice S. Agostino: «Su di te è impressa l’immagine di Dio», dunque dà te stesso a Dio e non dare mai te stesso a una realtà umana. Dà a quella realtà umana quello che è giusto per quella realtà umana.

Mercoledì 5 Giugno
S. Bonifacio (m); S. Pietro Spanò

San Bonifacio è detto “apostolo della Germania” perché ha dato slancio decisivo all’evangelizzazione della Germania. Nato nel 674 in Inghilterra con il nome di Wilfrido, divenne monaco benedettino e cambiò il nome in Bonifacio come segno della sua fedeltà a Roma. Papa Gregorio II lo inviò come missionario ai popoli germanici e lo consacrò vescovo di tutta la regione oltre il Reno. Nel 755 cadde vittima di una banda di rapinatori.

DAL LIBRO DI TOBÌA (Tb 3, 1-11a.16-17a) 
In quei giorni, con l’animo affranto dal dolore, sospirai e piansi. Poi iniziai questa preghiera di lamento: «Tu sei giusto, Signore, e giuste sono tutte le tue opere. Ogni tua via è misericordia e verità. Tu sei il giudice del mondo. Ora, Signore, ricòrdati di me e guardami. Non punirmi per i miei peccati e per gli errori miei e dei miei padri. Violando i tuoi comandamenti, abbiamo peccato davanti a te. Ci hai consegnato al saccheggio; ci hai abbandonato alla prigionia, alla morte e ad essere la favola, lo scherno, il disprezzo di tutte le genti, tra le quali ci hai dispersi. Ora, quando mi tratti secondo le colpe mie e dei miei padri, veri sono tutti i tuoi giudizi, perché non abbiamo osservato i tuoi comandamenti, camminando davanti a te nella verità. Agisci pure ora come meglio ti piace; da’ ordine che venga presa la mia vita, in modo che io sia tolto dalla terra e divenga terra, poiché per me è preferibile la morte alla vita. Gli insulti bugiardi che mi tocca sentire destano in me grande dolore. Signore, comanda che sia liberato da questa prova; fa’ che io parta verso la dimora eterna. Signore, non distogliere da me il tuo volto. Per me infatti è meglio morire che vedermi davanti questa grande angoscia, e così non sentirmi più insultare!».
Nello stesso giorno a Sara, figlia di Raguèle, abitante di Ecbàtana, nella Media, capitò di sentirsi insultare da parte di una serva di suo padre, poiché lei era stata data in moglie a sette uomini, ma Asmodèo, il cattivo demonio, glieli aveva uccisi, prima che potessero unirsi con lei come si fa con le mogli. A lei appunto disse la serva: «Sei proprio tu che uccidi i tuoi mariti. Ecco, sei già stata data a sette mariti e neppure di uno hai potuto portare il nome. Perché vorresti colpire noi, se i tuoi mariti sono morti? Vattene con loro e che da te non dobbiamo mai vedere né figlio né figlia». In quel giorno dunque ella soffrì molto, pianse e salì nella stanza del padre con l’intenzione di impiccarsi. Ma, tornando a riflettere, pensava: «Che non insultino mio padre e non gli dicano: “La sola figlia che avevi, a te assai cara, si è impiccata per le sue sventure”. Così farei precipitare con angoscia la vecchiaia di mio padre negli inferi. Meglio per me che non mi impicchi, ma supplichi il Signore di farmi morire per non sentire più insulti nella mia vita». In quel momento stese le mani verso la finestra e pregò: «Benedetto sei tu, Dio misericordioso, e benedetto è il tuo nome nei secoli». 
In quel medesimo momento la preghiera di ambedue fu accolta davanti alla gloria di Dio e fu mandato Raffaele a guarire tutti e due: a togliere le macchie bianche dagli occhi di Tobi, perché con gli occhi vedesse la luce di Dio, e a dare Sara, figlia di Raguèle, in sposa a Tobìa, figlio di Tobi, e così scacciare da lei il cattivo demonio Asmodèo. Parola di Dio. 

La preghiera di Tobi è una espressione bellissima della povera gente. Esprime la certezza che Dio è sempre vicino al suo popolo, anche quando si allontana da lui con il peccato. Tobi è consapevole che il peccato, allontanando l’uomo da Dio, getta il peccatore in braccio al male con tutte le conseguenze negative. Sa che il castigo di Dio è medicina per l’uomo; tuttavia supplica il Signore di liberarlo da ogni castigo perché è già in Dio e lo ama. Chiede la morte per non vedere tutti gli orrori delle persecuzioni del suo popolo. Come il bimbo si getta nelle braccia del papà e della mamma quando soffre e si sente solo, così la preghiera della povera gente esprime a Dio tutta la propria sofferenza straziante. 
Io insisto tanto di sviluppare molto la preghiera della povera gente. Il Rosario è una delle espressioni più profonde della preghiera ed appartiene proprio alla preghiera della povera gente. È la contemplazione della Madre dei poveri e del “povero”, il Servo di Jahvé, Gesù. 

SALMO 24 (25)
 
A te, Signore, io mi rivolgo, in te confido.

Mio Dio, in te confido:
che io non resti deluso!
Non trionfino su di me i miei nemici!
Chiunque in te spera non resti deluso. 

Fammi conoscere, Signore, le tue vie,
insegnami i tuoi sentieri.
Guidami nella tua fedeltà e istruiscimi,
perché sei tu il Dio della mia salvezza. 

Ricòrdati, Signore, della tua misericordia
e del tuo amore, che è da sempre.
Ricòrdati di me nella tua misericordia,
per la tua bontà, Signore.	 	

Buono e retto è il Signore,
indica ai peccatori la via giusta;
guida i poveri secondo giustizia,
insegna ai poveri la sua via. 	

Alleluia, alleluia.
Io sono la risurrezione e la vita, dice il Signore;
chiunque crede in me non morirà in eterno.
Alleluia.

DAL VANGELO SECONDO MARCO (Mc 12, 18-27)	
In quel tempo, vennero da Gesù alcuni sadducei – i quali dicono che non c’è risurrezione – e lo interrogavano dicendo: «Maestro, Mosè ci ha lasciato scritto che, se muore il fratello di qualcuno e lascia la moglie senza figli, suo fratello prenda la moglie e dia una discendenza al proprio fratello. C’erano sette fratelli: il primo prese moglie, morì e non lasciò discendenza. Allora la prese il secondo e morì senza lasciare discendenza; e il terzo egualmente, e nessuno dei sette lasciò discendenza. Alla fine, dopo tutti, morì anche la donna. Alla risurrezione, quando risorgeranno, di quale di loro sarà moglie? Poiché tutti e sette l’hanno avuta in moglie». Rispose loro Gesù: «Non è forse per questo che siete in errore, perché non conoscete le Scritture né la potenza di Dio? Quando risorgeranno dai morti, infatti, non prenderanno né moglie né marito, ma saranno come angeli nei cieli. Riguardo al fatto che i morti risorgono, non avete letto nel libro di Mosè, nel racconto del roveto, come Dio gli parlò dicendo: “Io sono il Dio di Abramo, il Dio di Isacco e il Dio di Giacobbe”? Non è Dio dei morti, ma dei viventi! Voi siete in grave errore». Parola del Signore.

Nel cuore di ogni uomo c'è un bisogno irrefrenabile di vivere sempre. Più che di vivere questo tipo di vita, l'uomo sente il bisogno di non cessare di esistere. L'uomo che intuisce il significato ultimo della realtà, sente che non può cessare di vivere. Il desiderio più grande dell'uomo è questa continuazione dell'esistere che sta in fondo ad ogni attesa umana, anzi si potrebbe dire che ogni attesa è permeata da questo bisogno che l'uomo, molte volte, non riconosce o non ricorda. È un bisogno irrefrenabile di esistere sempre.
L'atto più grande di amore che il Padre ha fatto verso di noi è che ci ha mandato suo Figlio perché ci aprisse alle cose del Padre. Noi non finiremo mai di ringraziare il Signore perché ha voluto venire in mezzo a noi, è diventato uno di noi per parlare con un linguaggio a noi comprensibile, e ci ha detto: «Io vado a prepararvi un posto, quando l'avrò preparato vi verrò a prendere perché là dove sono io siate anche voi» (Gv 14,2-3). 

Giovedì 6 Giugno
S. Norberto (mf); S. Marcellino Champagnat; B. Falcone

Norberto Gennep, nobile nato a Xanten (Germania) attorno al 1082, dopo una vita mondana si convertì, si fece sacerdote e predicatore itinerante. Fondò un ordine religioso con disciplina monastica ma aperto alla predicazione. Divenne vescovo di Magdeburgo in Germania, ed emancipò la Chiesa locale dalla dipendenza dei signori del tempo. Morì il 6 giugno 1134.

DAL LIBRO DI TOBÌA (Tb 6, 10-11; 7, 1.9-17; 8, 4-9)
In quei giorni, erano entrati nella Media e già erano vicini a Ecbàtana, quando Raffaele disse al ragazzo: «Fratello Tobìa!». Gli rispose: «Eccomi». Riprese: «Questa notte dobbiamo alloggiare presso Raguèle, che è tuo parente. Egli ha una figlia chiamata Sara» 
Quando fu entrato in Ecbàtana, Tobìa disse: «Fratello Azarìa, conducimi diritto dal nostro fratello Raguèle». Egli lo condusse alla casa di Raguèle, che trovarono seduto presso la porta del cortile. Lo salutarono per primi ed egli rispose: «Salute, fratelli, siate i benvenuti!». Li fece entrare in casa. 
Si lavarono, fecero le abluzioni e, quando si furono messi a tavola, Tobìa disse a Raffaele: «Fratello Azarìa, domanda a Raguèle che mi dia in moglie mia cugina Sara». Raguèle udì queste parole e disse al giovane: «Mangia, bevi e sta’ allegro per questa sera, poiché nessuno all’infuori di te, mio parente, ha il diritto di prendere mia figlia Sara, come del resto neppure io ho la facoltà di darla a un altro uomo all’infuori di te, poiché tu sei il mio parente più stretto. Però, figlio, voglio dirti con franchezza la verità. L’ho data a sette mariti, scelti tra i nostri fratelli, e tutti sono morti la notte in cui entravano da lei. Ora, figlio, mangia e bevi; il Signore sarà con voi». Ma Tobìa disse: «Non mangerò affatto né berrò, prima che tu abbia preso una decisione a mio riguardo». Rispose Raguèle: «Lo farò! Ella ti viene data secondo il decreto del libro di Mosè e come dal cielo è stato stabilito che ti sia data. Abbi cura di lei, d’ora in poi tu sei suo fratello e lei tua sorella. Ti viene concessa da oggi per sempre. Il Signore del cielo vi assista questa notte, o figlio, e vi conceda la sua misericordia e la sua pace».
Raguèle chiamò sua figlia Sara e, quando venne, la prese per mano e l’affidò a Tobìa con queste parole: «Prendila; secondo la legge e il decreto scritto nel libro di Mosè lei ti viene concessa in moglie. Tienila e, sana e salva, conducila da tuo padre. Il Dio del cielo vi conceda un buon viaggio e pace». Chiamò poi la madre di lei e le disse di portare un foglio e stese l’atto di matrimonio, secondo il quale concedeva in moglie a Tobìa la propria figlia, in base al decreto della legge di Mosè. Dopo di ciò cominciarono a mangiare e a bere. 
Poi Raguèle chiamò sua moglie Edna e le disse: «Sorella mia, prepara l’altra camera e conducila dentro». Quella andò a preparare il letto della camera, come le aveva ordinato, e vi condusse la figlia. Pianse per lei, poi si asciugò le lacrime e le disse: «Coraggio, figlia, il Signore del cielo cambi in gioia il tuo dolore. Coraggio, figlia!». E uscì.
Gli altri intanto erano usciti e avevano chiuso la porta della camera. Tobìa si alzò dal letto e disse a Sara: «Sorella, àlzati! Preghiamo e domandiamo al Signore nostro che ci dia grazia e salvezza». Lei si alzò e si misero a pregare e a chiedere che venisse su di loro la salvezza, dicendo: «Benedetto sei tu, Dio dei nostri padri, e benedetto per tutte le generazioni è il tuo nome! Ti benedicano i cieli e tutte le creature per tutti i secoli! Tu hai creato Adamo e hai creato Eva sua moglie, perché gli fosse di aiuto e di sostegno. Da loro due nacque tutto il genere umano. Tu hai detto: “Non è cosa buona che l’uomo resti solo; facciamogli un aiuto simile a lui”. Ora non per lussuria io prendo questa mia parente, ma con animo retto. Dégnati di avere misericordia di me e di lei e di farci giungere insieme alla vecchiaia». E dissero insieme: «Amen, amen!». Poi dormirono per tutta la notte.
Parola di Dio. 

Tobia e Sara si misero a pregare. Il dramma delle coppie è che non pregano mai insieme. Invece io dico agli sposti: i vostri momenti più belli saranno, come Tobia e Sara, quando pregherete e capirete che la vita degli sposi non è un guardarsi in volto, ma un guardare insieme verso la stessa meta, tenendosi per mano.
Le famiglie soffocano perché credono di poter riempire lo stomaco dei figli e di averli saziati, ma c'è ben altro! Se non insegnano la grande avventura umana e a scegliere un impegno per creare un futuro nella storia, i loro figli presto o tardi si destrutturano tutti, non capiscono più neanche di non capire! La scelta di vivere nel Signore è quella che ci rende profondamente pieni. 
Voi fidanzati, che disgraziati che siete quando anticipate il matrimonio, consumate tutto in acconti e arrivate che non c'è più niente ormai! Vivete nella grazia di Dio perché dovete rendere presente il mondo di Dio in mezzo al mondo degli uomini, non invece una vanità di vita senza significato. Allora arriverete al termine del cammino dicendo: «Ecco Signore, abbiamo creduto all'amore che tu hai per noi!». 

SALMO 127 (128)

Beato chi teme il Signore.

Beato chi teme il Signore
e cammina nelle sue vie.
Della fatica delle tue mani ti nutrirai,
sarai felice e avrai ogni bene.		

La tua sposa come vite feconda
nell’intimità della tua casa;
i tuoi figli come virgulti d’ulivo
intorno alla tua mensa.		

Ecco com’è benedetto
l’uomo che teme il Signore.
Ti benedica il Signore da Sion.
Possa tu vedere il bene di Gerusalemme
tutti i giorni della tua vita!		

Alleluia, alleluia.
Il salvatore nostro Cristo Gesù ha vinto la morte
e ha fatto risplendere la vita per mezzo del Vangelo.
Alleluia.

DAL VANGELO SECONDO MARCO (Mc 12, 28b-34)	
In quel tempo, si avvicinò a Gesù uno degli scribi e gli domandò: «Qual è il primo di tutti i comandamenti?». 
Gesù rispose: «Il primo è: “Ascolta, Israele! Il Signore nostro Dio è l’unico Signore; amerai il Signore tuo Dio con tutto il tuo cuore e con tutta la tua anima, con tutta la tua mente e con tutta la tua forza”. Il secondo è questo: “Amerai il tuo prossimo come te stesso”. Non c’è altro comandamento più grande di questi». 
Lo scriba gli disse: «Hai detto bene, Maestro, e secondo verità, che Egli è unico e non vi è altri all’infuori di lui; amarlo con tutto il cuore, con tutta l’intelligenza e con tutta la forza e amare il prossimo come se stesso vale più di tutti gli olocausti e i sacrifici». Vedendo che egli aveva risposto saggiamente, Gesù gli disse: «Non sei lontano dal regno di Dio». E nessuno aveva più il coraggio di interrogarlo. Parola del Signore.

Dio si propone perché noi lo amiamo con tutto il cuore, con tutta l'anima, con tutte le forze. È così vera questa realtà che è molto più vera del nostro corpo; il nostro spirito è fatto per questo.
Dice Agostino: «Signore ci hai fatto per te e il nostro cuore è inquieto finché non riposa in te» e la Scrittura: «Non di solo pane vive l'uomo ma di ogni parola che esce da Dio» (Dt 8,3). Non può l'uomo vivere solo di piaceri carnali, di piaceri sessuali, vivere soltanto di piacere di stomaco, soltanto di piacere che gli viene dalla gloria umana, perché viene il giorno che si accorge che ha preso in giro se stesso e allora rimane quella fame essenziale che è nell'uomo. L'uomo ha bisogno di Dio e di unirsi a Dio perché, essendo creato ad immagine e somiglianza sua, raggiunge la piena identità del suo essere nell'unità totale con Dio. Nessuna creatura può sostituire questo bisogno di infinito che rimane sempre e anche nella vita matrimoniale le delusioni avvengono dall'incapacità di comunione nel profondo dell'essere umano. Il cuore umano non può essere saziato da una realtà limitata ed il bisogno di Dio è sempre presente! L'amore a Dio sottostà in ogni manifestazione dell'essere umano e l'amore a Dio non soddisfatto sta alla base di tutti i turbamenti delle relazioni umane. La ricerca del Signore ci unifica e ci fa entrare nella dimensione definitiva.
Venerdì 7 Giugno
S. Antonio Gianelli
Sacratissimo Cuore di Gesù (s)

Giornata mondiale di santificazione sacerdotale

Questa solennità intende celebrare l’amore misericordioso di Gesù, simboleggiato nel suo cuore. Santa Margherita Maria Alacoque (1647-1690) fu oggetto di rivelazioni private da parte del Sacro Cuore, che gli chiese di propagarne la devozione e di farne istituire la relativa festa. Nel 1856 Papa Pio IX rese universale per tutta la Chiesa la Solennità del Sacro Cuore introducendola nel calendario liturgico della Chiesa latina, fissandone la data al terzo venerdì dopo la Pentecoste.

DAL LIBRO DEL PROFETA EZECHIÈLE (Ez 34, 11-16)
Così dice il Signore Dio: «Ecco, io stesso cercherò le mie pecore e le passerò in rassegna. Come un pastore passa in rassegna il suo gregge quando si trova in mezzo alle sue pecore che erano state disperse, così io passerò in rassegna le mie pecore e le radunerò da tutti i luoghi dove erano disperse nei giorni nuvolosi e di caligine. Le farò uscire dai popoli e le radunerò da tutte le regioni. Le ricondurrò nella loro terra e le farò pascolare sui monti d’Israele, nelle valli e in tutti i luoghi abitati della regione. Le condurrò in ottime pasture e il loro pascolo sarà sui monti alti d’Israele; là si adageranno su fertili pascoli e pasceranno in abbondanza sui monti d’Israele. Io stesso condurrò le mie pecore al pascolo e io le farò riposare. Oracolo del Signore Dio. 
Andrò in cerca della pecora perduta e ricondurrò all’ovile quella smarrita, fascerò quella ferita e curerò quella malata, avrò cura della grassa e della forte; le pascerò con giustizia». Parola di Dio.

Il Padre non vuole la morte del peccatore ma vuole che si converta e viva perché egli è Padre, ama tutte le sue pecorelle e vuole la gioia dei suoi figli. Questa è la giustizia di Dio. Se cammino diritto in questa via io sono nella giustizia di Dio, giustizia che manifesta la santità di Dio, l'intima essenza di lui. Sono mandato ad annunciare la gloria di Dio, cioè la vera natura, la vera identità del mio Dio. Quand'è che io fabbrico, invece, l'ingiustizia dentro di me? Quando io non guardo con lo stesso sguardo di Dio la pecora smarrita. Io fabbrico immediatamente l'ingiustizia nel mio cuore quando non guardo la vittima che è incappata nei ladroni, nei briganti. Tutte le volte che io non agisco nella giustizia di Dio divento fabbrica di ingiustizie dentro di me, perché non affronto la realtà secondo la giustizia di Dio. Tutte queste cose si capiscono nella misura che si medita. Quando vi accorgerete che siete proprio nella piena giustizia di Dio? Quando non direte più male dei vostri fratelli!

SALMO 22 (23)

Il Signore è il mio pastore: non manco di nulla.

Il Signore è il mio pastore:
non manco di nulla.
Su pascoli erbosi mi fa riposare,	
ad acque tranquille mi conduce.
Rinfranca l’anima mia.			

Mi guida per il giusto cammino
a motivo del suo nome. 		
Anche se vado per una valle oscura,
non temo alcun male, perché tu sei con me.
Il tuo bastone e il tuo vincàstro
mi danno sicurezza. 		

Davanti a me tu prepari una mensa
sotto gli occhi dei miei nemici.
Ungi di olio il mio capo;
il mio calice trabocca.	

Sì, bontà e fedeltà mi saranno compagne
tutti i giorni della mia vita,
abiterò ancora nella casa del Signore
per lunghi giorni. 	

DALLA LETTERA DI SAN PAOLO APOSTOLO AI ROMANI (Rm 5, 5b-11)
Fratelli, l’amore di Dio è stato riversato nei nostri cuori per mezzo dello Spirito Santo che ci è stato dato. Infatti, quando eravamo ancora deboli, nel tempo stabilito Cristo morì per gli empi. Ora, a stento qualcuno è disposto a morire per un giusto; forse qualcuno oserebbe morire per una persona buona. Ma Dio dimostra il suo amore verso di noi nel fatto che, mentre eravamo ancora peccatori, Cristo è morto per noi. A maggior ragione ora, giustificati nel suo sangue, saremo salvati dall’ira per mezzo di lui. Se infatti, quand’eravamo nemici, siamo stati riconciliati con Dio per mezzo della morte del Figlio suo, molto più, ora che siamo riconciliati, saremo salvati mediante la sua vita. Non solo, ma ci gloriamo pure in Dio, per mezzo del Signore nostro Gesù Cristo, grazie al quale ora abbiamo ricevuto la riconciliazione. Parola di Dio.

Oggi è la festa del Sacro Cuore; la cosa più bella è accettare l'amore che Dio ci dona oggi. Vorrei parlarvi di questo amore di Dio che traccia le strade della pace, della giustizia, della verità, traccia la strada di un modo di esistere nuovo dove regna la giustizia di Dio.
Dio nessuno lo ha mai visto, il Figlio Unigenito ce l'è venuto a rivelare e ci ha detto che è amore e che attraverso noi credenti l'uomo potrà capire che Dio è amore e smetterà di avere paura di Dio, comincerà a chiamarlo, ad avvicinarsi a lui. Siate i testimoni dell'amore del Signore! 
Se siete nell'impiego, se siete nella fabbrica, se siete nell'impegno politico, se siete nei partiti, in qualunque situazione siate nella società, sappiate che il cristiano non ha un altro lavoro al di fuori di quello di amare. Molta gente verrà per chiedervi qualcosa ma ricordate che prima ancora che voi risolviate il suo problema, quella persona vi chiede di amarla, e se sente che voi l'amate si disarmerà e voi sarete i costruttori della pace, perché la pace passa attraverso la via dell'amore. Non passa attraverso la via della potenza intellettuale, non passa attraverso la sapienza e la cultura di questo mondo che diventano, prive di amore e di vita, dominio. La via della pace passa attraverso coloro che hanno creduto all'amore e sono stati capaci di morire come Cristo perché amano: lì passa la via della pace e il mondo aspetta che si rivelino i figli di Dio!

Alleluia, alleluia.
Prendete il mio giogo sopra di voi, dice il Signore, 
e imparate da me, che sono mite e umile di cuore.
Alleluia.

Oppure:

Alleluia, alleluia.
Io sono il buon pastore, dice il Signore,
conosco le mie pecore e le mie pecore conoscono me.
Alleluia.

DAL VANGELO SECONDO LUCA (Lc 15, 3-7)	
In quel tempo, Gesù disse ai farisei e agli scribi questa parabola: «Chi di voi, se ha cento pecore e ne perde una, non lascia le novantanove nel deserto e va in cerca di quella perduta, finché non la trova? Quando l’ha trovata, pieno di gioia se la carica sulle spalle, va a casa, chiama gli amici e i vicini e dice loro: “Rallegratevi con me, perché ho trovato la mia pecora, quella che si era perduta”. 
Io vi dico: così vi sarà gioia nel cielo per un solo peccatore che si converte, più che per novantanove giusti i quali non hanno bisogno di conversione». Parola del Signore.

Gesù piange sempre sul limite, sulla sofferenza dell'altro quindi la misericordia è un modo di essere che smuove le viscere di Dio, il quale non vuole mai la propria vittoria, il proprio trionfo, la propria ragione, non gli interessa affatto, ma prende l'aspetto ancora vivo dell'uomo che è morto e vede che ancora c'è respiro, e si pone su quella linea finché la persona non rinasce. La misericordia è mettersi in sintonia su quel bisogno di vita che è rimasto, che è dentro, è partire da quella sintonia per far rivivere. La misericordia è l'amore che ha compassione dell'altro e vuole la vita dell'altro; la misericordia è sempre per la vita mai per la morte. Quanto è buono il Signore, il quale non vuole la morte del peccatore ma che desista dalla sua condotta e viva. Se fai la scelta di essere misericordioso e diventa il tuo modo di essere, di pensare, si propaga attorno a te tutto uno spazio di vita che è meraviglioso. La misericordia è il motore della storia ed è l'anima della evangelizzazione e nel medesimo tempo è la via necessaria per instaurare il Regno di Dio. Perché non ti metti in sintonia con Dio infinitamente misericordioso, lento all'ira e generoso nel perdono? Mettiti in linea col tuo Signore! Se noi vivessimo in questa linea tutto il mondo sarebbe cristiano!
Sabato 8 Giugno
Cuore Immacolato di Maria (m); S. Medardo; S. Fortunato

La memoria liturgica del Cuore Immacolato di Maria fu estesa a tutta la Chiesa da papa Pio XII nel 1944, in ricordo della Consacrazione del mondo al Cuore Immacolato di Maria, da lui fatta nel 1942, durante seconda guerra mondiale. La memoria (facoltativa) si celebra il sabato della seconda settimana dopo Pentecoste, seguendo così immediatamente la solennità del Sacro Cuore.

DAL LIBRO DEL PROFETA ISAÌA (Is 61, 9-11)
Sarà famosa tra le genti la loro stirpe, la loro discendenza in mezzo ai popoli.
Coloro che li vedranno riconosceranno che essi sono la stirpe benedetta dal Signore. 
Io gioisco pienamente nel Signore, la mia anima esulta nel mio Dio, perché mi ha rivestito delle vesti della salvezza, mi ha avvolto con il mantello della giustizia, come uno sposo si mette il diadema e come una sposa si adorna di gioielli. Poiché, come la terra produce i suoi germogli e come un giardino fa germogliare i suoi semi, così il Signore Dio farà germogliare la giustizia e la lode davanti a tutte le genti. 
Parola di Dio.

«Io gioisco pienamente nel Signore»: la mia capacità di gioia è piena; «la mia anima esulta nel mio Dio»: la creatività infinita di Dio si mostra nel suo molteplice amore. Nell'amore c'è una creatività infinita, proprio perché, essendo amore, cresce per natura sua, non può stare fermo, e quindi ha sempre nuove espressioni ed è nuova creatività. «... mi ha rivestito delle vesti di salvezza, mi ha avvolto con il mantello della giustizia»: mi ha fatto espressione di questa giustizia, che non è altro che tutto quello che Dio inventa e fa perché l'uomo sia salvo mantenendo la sua libertà. E in questo c'è tutta un'inventiva d'amore e l'avvilimento scompare; l'avvilimento viene scacciato dalla gioia continua di essere un segno e un tramite di un'unica cosa: la giustizia di Dio, attraverso la quale lui rivela la sua santità. 
«Come uno sposo che si cinge il diadema e come una sposa che si adorna di gioielli» in altre parole vai alla scoperta di quello che sei in Dio e lui in te. Allo stesso modo l'anima di Maria si è immersa dentro il Signore per scoprire che cos'era lei per lui e lui per lei ed ha preso coscienza di essere in Dio e di essere niente al di fuori di lui. In ciò sta la vera libertà perché non interessa più nient’altro: si è scelto qualcosa di più grande della propria esaltazione!

SALMO 1 Sam 2, 1.4-8

Il mio cuore esulta nel Signore, mio salvatore.

Il mio cuore esulta nel Signore,
la mia forza s’innalza grazie al mio Dio.
Si apre la mia bocca contro i miei nemici,
perché io gioisco per la tua salvezza.

L’arco dei forti s’è spezzato,
ma i deboli si sono rivestiti di vigore.
I sazi si sono venduti per un pane,
hanno smesso di farlo gli affamati.
La sterile ha partorito sette volte
e la ricca di figli è sfiorita.

Il Signore fa morire e fa vivere,
scendere agli inferi e risalire.
Il Signore rende povero e arricchisce,
abbassa ed esalta.

Solleva dalla polvere il debole,
dall’immondizia rialza il povero,
per farli sedere con i nobili
e assegnare loro un trono di gloria.

Alleluia, alleluia.
Beata la Vergine Maria: 
custodiva la parola di Dio,
meditandola nel suo cuore.
Alleluia.

DAL VANGELO SECONDO LUCA (Lc 2, 41-51)
I genitori di Gesù si recavano ogni anno a Gerusalemme per la festa di Pasqua. Quando egli ebbe dodici anni, vi salirono secondo la consuetudine della festa. Ma, trascorsi i giorni, mentre riprendevano la via del ritorno, il fanciullo Gesù rimase a Gerusalemme, senza che i genitori se ne accorgessero. Credendo che egli fosse nella comitiva, fecero una giornata di viaggio, e poi si misero a cercarlo tra i parenti e i conoscenti; non avendolo trovato, tornarono in cerca di lui a Gerusalemme. 
Dopo tre giorni lo trovarono nel tempio, seduto in mezzo ai maestri, mentre li ascoltava e li interrogava. E tutti quelli che l’udivano erano pieni di stupore per la sua intelligenza e le sue risposte. 
Al vederlo restarono stupiti, e sua madre gli disse: «Figlio, perché ci hai fatto questo? Ecco, tuo padre e io, angosciati, ti cercavamo». Ed egli rispose loro: «Perché mi cercavate? Non sapevate che io devo occuparmi delle cose del Padre mio?». Ma essi non compresero ciò che aveva detto loro. Scese dunque con loro e venne a Nàzaret e stava loro sottomesso. Sua madre custodiva tutte queste cose nel suo cuore. 
Parola del Signore.

Chissà quante volte Maria avrà letto Isaia 53, la profezia sul servo di Javhè, il Messia, e guardava suo figlio! Arrivarono con Gesù a Gerusalemme e a Maria viene in mente: «Per le nostre iniquità è stato colpito a morte, i nostri peccati sono ricaduti su di lui, per le sue piaghe siamo stati guariti» (Is 53,5). Maria cresceva nella relazione con Dio! Durante il rientro non trova più Gesù e in lei c’è sconcerto, il turbamento, la speranza, l’attesa. «Ecco tuo padre ed io ti cercavamo, addolorati!», nel verbo greco è più intenso, è come se avesse detto: «Ho patito le pene dell’inferno!». Si sarà chiesta: «Perché?» durante i tre giorni in cui l’ha cercato. Se lo chiedeva per aderire più profondamente, per scrutare, per capire, per conoscere. È il dolore che dà il genio della maternità, e infatti Maria arriverà a capire suo figlio ai piedi della croce. 
«Non sapevate che io devo essere occuparmi delle cose del Padre mio?»: la Madonna e Giuseppe che conoscenza avevano raggiunto di questo figlio! Compresero che era tutto del Signore, tutto di Dio! E sua madre: «Custodiva tutte queste cose nel suo cuore», le metteva in filigrana, in rapporto col Dio vivente. nella profonda orazione. La Madonna che tanto ha capito Gesù, possa aprire il nostro cuore perché comprendiamo il Signore e lo facciamo entrare veramente dentro di noi!

DOMENICA 9 GIUGNO
S. Efrem; B. Anna Maria Taigi
X Domenica del Tempo Ordinario

DAL PRIMO LIBRO DEI RE (1Re 17, 17-24)
In quei giorni, il figlio della padrona di casa, [la vedova di Sarepta di Sidòne,] si ammalò. La sua malattia si aggravò tanto che egli cessò di respirare. Allora lei disse a Elìa: «Che cosa c’è fra me e te, o uomo di Dio? Sei venuto da me per rinnovare il ricordo della mia colpa e per far morire mio figlio?». 
Elia le disse: «Dammi tuo figlio». Glielo prese dal seno, lo portò nella stanza superiore, dove abitava, e lo stese sul letto. Quindi invocò il Signore: «Signore, mio Dio, vuoi fare del male anche a questa vedova che mi ospita, tanto da farle morire il figlio?». Si distese tre volte sul bambino e invocò il Signore: «Signore, mio Dio, la vita di questo bambino torni nel suo corpo». 
Il Signore ascoltò la voce di Elìa; la vita del bambino tornò nel suo corpo e quegli riprese a vivere. Elìa prese il bambino, lo portò giù nella casa dalla stanza superiore e lo consegnò alla madre. Elìa disse: «Guarda! Tuo figlio vive». La donna disse a Elìa: «Ora so veramente che tu sei uomo di Dio e che la parola del Signore nella tua bocca è verità». Parola di Dio.

La gente rimane affascinata non da quello che fai, ma da come sei in ciò che fai. Tanto che dice: «Quello è un uomo di Dio, una donna di Dio». Se sei imbrigliato nelle cose, la gente dice: «È uno come noi». Nel cuore di ogni essere umano c’è l’aspirazione a Dio. 
Vivendo in Gesù, il mondo di Dio entra dentro il mondo dell’uomo e lo trasforma, rendendolo divino. La vita dell’uomo in tal modo diventa santa perché si conforma (prende la forma) a quella di Gesù. La gente esprime questa presenza vitale di Gesù nell’uomo dicendo: «Quello è un uomo di Dio», «Quella è una donna di Dio». Si crea una relazione vitale tra Gesù, il santo, il giusto, che è verità, amore, misericordia, e la persona che, compenetrata da Lui, viene trasformata in persona santa, giusta, vera, che ama, misericordiosa. Questa relazione vicendevole è consapevole, cosciente, è relazione piena. Non solo, è relazione che si estende a tutti gli uomini. L’io e il tu, si superano nel noi; il mio e il tuo si superano nel nostro. La gioia diventa il modo di essere di chi vive in Gesù.

SALMO 29 (30)

Ti esalterò, Signore, perché mi hai risollevato. 

Ti esalterò, Signore, perché mi hai risollevato,
non hai permesso ai miei nemici di gioire su di me.
Signore, hai fatto risalire la mia vita dagli inferi,
mi hai fatto rivivere perché non scendessi nella fossa.		

Cantate inni al Signore, o suoi fedeli,
della sua santità celebrate il ricordo,
perché la sua collera dura un istante,
la sua bontà per tutta la vita.
Alla sera ospite è il pianto
e al mattino la gioia.	

Ascolta, Signore, abbi pietà di me,
Signore, vieni in mio aiuto!
Hai mutato il mio lamento in danza,
Signore, mio Dio, ti renderò grazie per sempre.		

DALLA LETTERA DI SAN PAOLO APOSTOLO AI GÀLATI (Gal 1, 11-19)
Vi dichiaro, fratelli, che il Vangelo da me annunciato non segue un modello umano; infatti io non l’ho ricevuto né l’ho imparato da uomini, ma per rivelazione di Gesù Cristo. 
Voi avete certamente sentito parlare della mia condotta di un tempo nel giudaismo: perseguitavo ferocemente la Chiesa di Dio e la devastavo, superando nel giudaismo la maggior parte dei miei coetanei e connazionali, accanito com’ero nel sostenere le tradizioni dei padri. 
Ma quando Dio, che mi scelse fin dal seno di mia madre e mi chiamò con la sua grazia, si compiacque di rivelare in me il Figlio suo perché lo annunciassi in mezzo alle genti, subito, senza chiedere consiglio a nessuno, senza andare a Gerusalemme da coloro che erano apostoli prima di me, mi recai in Arabia e poi ritornai a Damasco. In seguito, tre anni dopo, salii a Gerusalemme per andare a conoscere Cefa e rimasi presso di lui quindici giorni; degli apostoli non vidi nessun altro, se non Giacomo, il fratello del Signore. Parola di Dio.

Per Dio non esiste il prima e il dopo, ma solo un eterno presente. Egli ci ha scelti, così come siamo oggi, in forza del Battesimo e ha visto come avremmo vissuto il Battesimo. Ci ha collocati all’interno del suo popolo, della Chiesa santa di Dio, con un modo di esistere tutto nostro. In Dio io sono sempre presente; per me c’è il tempo, ma per Lui c’è l’eterno presente. Lui mi vede, mi pensa e mi vuole, per cui mi fa camminare. Sono prezioso per Lui, allora mi sceglie, e quella scelta è l’abbraccio che il Padre mi dà eternamente. Mi sceglie non in maniera generica, anonima, ma perché sono io, quello che Lui ha pensato, e mi ha scelto perché io sia dentro un popolo, dentro una modalità. Quando una mamma guarda suo figlio, le si illuminano gli occhi perché vede il figlio. Così ognuno di noi e ancor di più tutti insieme, siamo la luminosità dello sguardo di Dio. Quella luminosità si riflette su di me e mi dà la possibilità di rendere gioioso o triste chi mi sta accanto. 

Alleluia, alleluia.
Un grande profeta è sorto tra noi, 
e Dio ha visitato il suo popolo.
Alleluia.

DAL VANGELO SECONDO LUCA (Lc 7, 11-17)
In quel tempo, Gesù si recò in una città chiamata Nain, e con lui camminavano i suoi discepoli e una grande folla. Quando fu vicino alla porta della città, ecco, veniva portato alla tomba un morto, unico figlio di una madre rimasta vedova; e molta gente della città era con lei. Vedendola, il Signore fu preso da grande compassione per lei e le disse: «Non piangere!». Si avvicinò e toccò la bara, mentre i portatori si fermarono. Poi disse: «Ragazzo, dico a te, àlzati!». Il morto si mise seduto e cominciò a parlare. Ed egli lo restituì a sua madre. Tutti furono presi da timore e glorificavano Dio, dicendo: «Un grande profeta è sorto tra noi», e: «Dio ha visitato il suo popolo». Questa fama di lui si diffuse per tutta quanta la Giudea e in tutta la regione circostante. Parola del Signore.

In questo fatto doloroso l’evangelista Luca fa emergere la grande compassione di Gesù di fronte alla tragedia che colpisce una madre a cui muore l’unico figlio, e anche la delicata attenzione nei riguardi delle donne. Alla donna affranta Gesù dice: «Non piangere», poi il grande dono: la restituzione del figlio vivo alla mamma. Bisogna notare che Gesù, al versetto 13, viene chiamato il Signore; è la prima delle tante volte che, in Luca, Gesù è chiamato il Signore! 
Con i miracoli, Gesù non intende risolvere i problemi umani. I miracoli sono dei segni con i quali Gesù invita gli uomini che li vedono a riconoscere quello che lui è: Dio con noi. Non solo, vuole anche manifestarsi agli uomini perché lo accettino per quello che è: Dio. Gesù risuscita alla madre il suo unico figlio per dire che egli è Dio e non è lontano dalle sue creature, ma è attento alle situazioni umane.

Lunedì 10 Giugno
S. Censurio; B. Diana d'Andalò; B. Enrico da Bolzano

DALLA SECONDA LETTERA DI SAN PAOLO APOSTOLO AI CORÌNZI (2Cor 1, 1-7) 
Paolo, apostolo di Gesù Cristo per volontà di Dio, e il fratello Timòteo, alla Chiesa di Dio che è a Corinto e a tutti i santi dell’intera Acàia: grazia a voi e pace da Dio Padre nostro e dal Signore Gesù Cristo.
Sia benedetto Dio, Padre del Signore nostro Gesù Cristo, Padre misericordioso e Dio di ogni consolazione! Egli ci consola in ogni nostra tribolazione, perché possiamo anche noi consolare quelli che si trovano in ogni genere di afflizione con la consolazione con cui noi stessi siamo consolati da Dio. Poiché, come abbondano le sofferenze di Cristo in noi, così, per mezzo di Cristo, abbonda anche la nostra consolazione. 
Quando siamo tribolati, è per la vostra consolazione e salvezza; quando siamo confortati, è per la vostra consolazione, la quale vi dà forza nel sopportare le medesime sofferenze che anche noi sopportiamo. La nostra speranza nei vostri riguardi è salda: sappiamo che, come siete partecipi delle sofferenze, così lo siete anche della consolazione. Parola di Dio. 

Consolazione è stare con chi è solo e scoraggiato davanti alle difficoltà che non riesce a superare e ad affrontare; consolazione è dare la mano a chi è abbattuto, schiacciato dalle sofferenze, senza speranza di essere liberato, sollevato. Dio non abbandona a se stesso il suo popolo attraverso il corso della storia, ed è consolazione perché attraverso i profeti richiama il suo popolo ad alzare le braccia tremanti e a raddrizzare le ginocchia vacillanti. Gesù, l’unigenito del Padre, Dio dall’eternità, è il cuore di Dio venuto a formare un nuovo popolo e a fare nuove tutte le cose. Chi segue Gesù entra nella consolazione perenne perché, nella buona e nella cattiva sorte, nella salute e nella malattia, nella gioia e nel dolore, vive la vita immerso nell’amore di Cristo e sempre nella gioia. 

SALMO 33 (34)

Gustate e vedete com’è buono il Signore.

Benedirò il Signore in ogni tempo,
sulla mia bocca sempre la sua lode.
Io mi glorio nel Signore:
i poveri ascoltino e si rallegrino. 

Magnificate con me il Signore,
esaltiamo insieme il suo nome.
Ho cercato il Signore: mi ha risposto
e da ogni mia paura mi ha liberato. 

Guardate a lui e sarete raggianti,
i vostri volti non dovranno arrossire.
Questo povero grida e il Signore lo ascolta,
lo salva da tutte le sue angosce. 

L’angelo del Signore si accampa
attorno a quelli che lo temono, e li libera.
Gustate e vedete com’è buono il Signore;
beato l’uomo che in lui si rifugia. 

Alleluia, alleluia.
Rallegratevi ed esultate, 
perché grande è la vostra ricompensa nei cieli.
Alleluia.

DAL VANGELO SECONDO MATTEO (Mt 5, 1-12)	
In quel tempo, vedendo le folle, Gesù salì sul monte: si pose a sedere e si avvicinarono a lui i suoi discepoli. Si mise a parlare e insegnava loro dicendo: «Beati i poveri in spirito, perché di essi è il regno dei cieli. Beati quelli che sono nel pianto, perché saranno consolati. Beati i miti, perché avranno in eredità la terra. Beati quelli che hanno fame e sete della giustizia, perché saranno saziati. Beati i misericordiosi, perché troveranno misericordia. Beati i puri di cuore, perché vedranno Dio. Beati gli operatori di pace, perché saranno chiamati figli di Dio. Beati i perseguitati per la giustizia, perché di essi è il regno dei cieli. 
Beati voi quando vi insulteranno, vi perseguiteranno e, mentendo, diranno ogni sorta di male contro di voi per causa mia. Rallegratevi ed esultate, perché grande è la vostra ricompensa nei cieli. Così infatti perseguitarono i profeti che furono prima di voi». Parola del Signore.

«Beati i poveri in spirito»: Matteo non si riferisce ai ricchi che sono distaccati dalle loro ricchezze. La frase di Matteo indica la classe povera che nulla o ben poco può contro quella degli arroganti, dei potenti. Il regno dei cieli è per loro, per questi poveri che ripongono la loro fiducia nel Signore. 
Gli afflitti sono coloro che piangono per la condizione dell’umanità. Con l’incarnazione del Verbo di Dio, essi non sono più soli e potranno sperimentare la consolazione della salvezza portata da Gesù.
Il mite è un forte perché rinuncia ad aggredire, ma ha fiducia nella giustizia di Dio. 
Coloro che hanno fame e sete di giustizia sono coloro che vogliono una società più giusta con leggi che siano al servizio dell’uomo e non il contrario.
I misericordiosi sono coloro che, ponendo la propria vita nelle mani di Dio Padre, amano come Dio ama, pensano come Dio pensa, soffrono come Dio, il quale facendosi uomo soffrì per noi. 
I perseguitati per causa della giustizia sono coloro che non hanno nulla da difendere, nemmeno la propria vita, per questo appartiene a loro il regno dei cieli. Sono i martiri di oggi, sono tutti coloro che accettano liberamente di pagare il prezzo del peccato commesso dai propri fratelli e da tutta la società. 

Martedì 11 Giugno
S. Barnaba ap. (m); B. Maria Schininà

Barnaba era nativo di Cipro ma viveva in Gerusalemme, dove aveva abbracciato il cristianesimo, diventando uno dei più fervorosi della comunità cristiana. Aveva venduto i suoi beni e portato il ricavato ai piedi degli apostoli. Secondo una tradizione del V secolo, ritenuta verosimile, sarebbe stato martirizzato a Salamina dai Giudei.

DAGLI ATTI DEGLI APOSTOLI (At 11, 21b-26; 13, 1-3)
In quei giorni, [in Antiòchia], un grande numero credette e si convertì al Signore. Questa notizia giunse agli orecchi della Chiesa di Gerusalemme, e mandarono Bàrnaba ad Antiòchia.
Quando questi giunse e vide la grazia di Dio, si rallegrò ed esortava tutti a restare, con cuore risoluto, fedeli al Signore, da uomo virtuoso qual era e pieno di Spirito Santo e di fede. E una folla considerevole fu aggiunta al Signore. 
Bàrnaba poi partì alla volta di Tarso per cercare Saulo: lo trovò e lo condusse ad Antiòchia. Rimasero insieme un anno intero in quella Chiesa e istruirono molta gente. Ad Antiòchia per la prima volta i discepoli furono chiamati cristiani.
C’erano nella Chiesa di Antiòchia profeti e maestri: Bàrnaba, Simeone detto Niger, Lucio di Cirene, Manaèn, compagno d’infanzia di Erode il tetrarca, e Saulo. Mentre essi stavano celebrando il culto del Signore e digiunando, lo Spirito Santo disse: «Riservate per me Bàrnaba e Saulo per l’opera alla quale li ho chiamati». Allora, dopo aver digiunato e pregato, imposero loro le mani e li congedarono. Parola di Dio.

Paolo e Barnaba si trovano ad Antiochia e tutta la comunità riunita li affida alla grazia del Signore e li manda dicendo: «Andate ed annunciate la salvezza di Cristo Gesù».
Anche noi siamo mandati in lui a rendere manifesta la sua azione di salvezza e di liberazione: noi rendiamo contemporaneo Gesù alla storia. Il problema della Chiesa oggi è l’identità debole dei suoi figli. La nostra identità è Cristo. Se è così, allora sentiamo con tutto il nostro essere che per noi vivere è Cristo (Fil 1,21) e che questa vita che conduciamo in questo corpo mortale la conduciamo nella fede del Figlio di Dio. Se è così allora sperimentiamo che noi viviamo sì, ma non siamo noi che viviamo, è Cristo che vive in noi (Gal 2,20). 
Ogni uomo, a qualsiasi razza appartenga, qualsiasi religione abbia, è in attesa che Cristo gli venga annunciato.
SALMO 97 (98)

Annunzierò ai fratelli la salvezza del Signore.

Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.	

Il Signore ha fatto conoscere la sua salvezza,
agli occhi delle genti ha rivelato la sua giustizia.
Egli si è ricordato del suo amore,
della sua fedeltà alla casa d’Israele.		

Tutti i confini della terra hanno veduto
la vittoria del nostro Dio.
Acclami il Signore tutta la terra,
gridate, esultate, cantate inni!	

Cantate inni al Signore con la cetra,
con la cetra e al suono di strumenti a corde;
con le trombe e al suono del corno
acclamate davanti al re, il Signore.		

Alleluia, alleluia.
Andate e fate discepoli tutti i popoli, dice il Signore.
ecco, io sono con voi tutti i giorni,
fino alla fine del mondo.
Alleluia.

DAL VANGELO SECONDO MATTEO (Mt 10, 7-13)	
In quel tempo, disse Gesù ai suoi apostoli: «Strada facendo, predicate, dicendo che il regno dei cieli è vicino. Guarite gli infermi, risuscitate i morti, purificate i lebbrosi, scacciate i demòni. 
Gratuitamente avete ricevuto, gratuitamente date. Non procuratevi oro né argento né denaro nelle vostre cinture, né sacca da viaggio, né due tuniche, né sandali, né bastone, perché chi lavora ha diritto al suo nutrimento. In qualunque città o villaggio entriate, domandate chi là sia degno e rimanetevi finché non sarete partiti. Entrando nella casa, rivolgetele il saluto. Se quella casa ne è degna, la vostra pace scenda su di essa; ma se non ne è degna, la vostra pace ritorni a voi». Parola del Signore. 

Cercate di vedere quali sono gli angoli della vostra vita in cui la fede non è ancora arrivata e deve essere ancora predicata. Voi che siete sposati fatelo per le vostre mogli o per i vostri mariti. Cercate i vostri angolini e anche quelli degli altri dove la fede non è stata predicata. Dio chiede la fede, elogia la fede. Non sfuggite alla fede!
Può capitare che un giorno un uomo abbia una fede altissima e il giorno dopo l'abbia sottoterra. Guai se nella vostra vita non avete una carovana nella quale voi state. perché nel giorno in cui la fede è sottoterra, in quel giorno la fede del tuo fratello ti può salvare. 
Ci aiutiamo a scegliere il Signore? Ci aiutiamo a reagire secondo il Signore e non secondo la carne, ma secondo la fede: sentire, reagire, scegliere? Non è forse l'amore più grande quando i fratelli insieme concordano, sono un cuor solo, sono unanimi, sono un’anima sola e riescono a scegliere il Signore?

Mercoledì 12 Giugno
S. Onofrio; S. Gaspare Bertoni; S. Paola Frassinetti

DALLA SECONDA LETTERA DI SAN PAOLO APOSTOLO AI CORÌNZI (2Cor 3, 4-11)
Fratelli, proprio questa è la fiducia che abbiamo per mezzo di Cristo, davanti a Dio. Non che da noi stessi siamo capaci di pensare qualcosa come proveniente da noi, ma la nostra capacità viene da Dio, il quale anche ci ha resi capaci di essere ministri di una nuova alleanza, non della lettera, ma dello Spirito; perché la lettera uccide, lo Spirito invece dà vita. Se il ministero della morte, inciso in lettere su pietre, fu avvolto di gloria al punto che i figli d’Israele non potevano fissare il volto di Mosè a causa dello splendore effimero del suo volto, quanto più sarà glorioso il ministero dello Spirito? Se già il ministero che porta alla condanna fu glorioso, molto di più abbonda di gloria il ministero che porta alla giustizia. Anzi, ciò che fu glorioso sotto quell’aspetto, non lo è più, a causa di questa gloria incomparabile. Se dunque ciò che era effimero fu glorioso, molto più lo sarà ciò che è duraturo. Parola di Dio.

La lettera uccide: è lo Spirito che salva. Dio ci salvi dallo stabilire delle regole: per essere contemporanei alla storia in Cristo Gesù, dobbiamo essere posseduti dal suo amore e da indicazioni che ci aprono sempre a nuovi spazi dell’amore, mai a delle regole. È evidente che, non avendo delle regole precise, corriamo dei rischi. Ma non si ritenga salvo colui che ha delle regole precise, che il venerdì fa digiuno e il sabato mangia ciò che non ha mangiato il giorno prima. Potresti fare penitenza all’esterno e poi di nascosto andare a mangiare. Dio ci ha liberato da queste cose e ha messo dentro di noi la congiunzione con Cristo. Può darsi che qualcuno di noi sia portato anche al digiuno, si regolerà col suo padre spirituale, ma colui che mangia vicino a colui che digiuna non giudichi colui che digiuna, e colui che digiuna non giudichi colui che mangia. La carità, cioè l’amore a Cristo, ci compenetri fino al punto da non darci più pace! Questo non porta ad un libertinaggio, ma ci liberiamo dalla “lettera” per entrare nel regno dello Spirito che conduce e libera. 

SALMO 98 (99)

Tu sei santo, Signore, nostro Dio.

Esaltate il Signore, nostro Dio,
prostratevi allo sgabello dei suoi piedi.
Egli è santo!					

Mosè e Aronne tra i suoi sacerdoti,
Samuèle tra quanti invocavano il suo nome:
invocavano il Signore ed egli rispondeva. 		

Parlava loro da una colonna di nubi:
custodivano i suoi insegnamenti
e il precetto che aveva loro dato. 	

Signore, nostro Dio, tu li esaudivi,
eri per loro un Dio che perdona,
pur castigando i loro peccati. 		

Esaltate il Signore, nostro Dio,
prostratevi davanti alla sua santa montagna,
perché santo è il Signore, nostro Dio! 	

Alleluia, alleluia.
Insegnami, mio Dio, i tuoi sentieri,
guidami nella tua fedeltà e istruiscimi.
Alleluia.

DAL VANGELO SECONDO MATTEO (Mt 5, 17-19)	
In quel tempo, Gesù disse ai suoi discepoli: «Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento. In verità io vi dico: finché non siano passati il cielo e la terra, non passerà un solo iota o un solo trattino della Legge, senza che tutto sia avvenuto. 
Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli». Parola del Signore.

Gesù dice che non è venuto ad abolire la legge ma è venuto invece a perfezionarla, a renderla completa, a farle raggiungere la sua pienezza. Infatti la legge in se stessa è un mezzo insufficiente per raggiungere Dio. La legge antica, non perfezionata da Gesù, non è capace di fare entrare nel regno dei cieli. Gesù ridà senso alla legge, la quale deve essere strumento per vivere la relazione con Dio, relazione per la quale la legge è stata fatta. La legge è la volontà di Dio rivelata, è Dio che si rivela. Ora Dio si rivela pienamente e totalmente attraverso il Cristo. 




Giovedì 13 Giugno
S. Antonio da Padova (m); S. Cetéo o Pellegrino

Nato nel 1195 a Lisbona, Fernando Bulhoes y Taveira entrò nei francescani prendendo il nome di frate Antonio. Predicò, con frutto di conversioni, contro gli eretici in Italia e in Francia. La devozione popolare, invece, lo ricorda per i molti miracoli da lui compiuti sia in vita che dopo la sua morte, avvenuta nel 1231 a Padova. È stato proclamato dottore della Chiesa da Pio XII nel 1946, con la qualifica di “Dottore evangelico”.

DALLA SECONDA LETTERA DI SAN PAOLO APOSTOLO AI CORÌNZI (2Cor 3, 15 – 4, 1.3-6)
Fratelli, fino ad oggi, quando si legge Mosè, un velo è steso sul cuore dei figli d’Israele; ma quando vi sarà la conversione al Signore, il velo sarà tolto. 
Il Signore è lo Spirito e, dove c’è lo Spirito del Signore, c’è libertà. E noi tutti, a viso scoperto, riflettendo come in uno specchio la gloria del Signore, veniamo trasformati in quella medesima immagine, di gloria in gloria, secondo l’azione dello Spirito del Signore. Perciò, avendo questo ministero, secondo la misericordia che ci è stata accordata, non ci perdiamo d’animo. E se il nostro Vangelo rimane velato, lo è in coloro che si perdono: in loro, increduli, il dio di questo mondo ha accecato la mente, perché non vedano lo splendore del glorioso vangelo di Cristo, che è immagine di Dio. 
Noi infatti non annunciamo noi stessi, ma Cristo Gesù Signore: quanto a noi, siamo i vostri servitori a causa di Gesù. E Dio, che disse: «Rifulga la luce dalle tenebre», rifulse nei nostri cuori, per far risplendere la conoscenza della gloria di Dio sul volto di Cristo.
Parola di Dio.

Il velo è l’accecamento dei Giudei di fronte alla rivelazione di Dio a causa dell’attesa di un messia forte e potente che liberasse Israele dal dominio dei Romani. Accecamento dovuto anche al fatto che i Giudei potenti si servivano della religione per predominare sul popolo, religione vista come un insieme di politiche vuote di vita. Invece gli umili, i poveri, chiamati “cani della terra”, erano aperti. Maria è la capofila di questi poveri perché essi non spengono lo Spirito e dove c’è Spirito, c’è libertà. La libertà è frutto dello Spirito; lo Spirito è amore. Amore è libertà da se stessi, dalle cose, dal dominio del proprio io. Questa pienezza di vita che ci dona Cristo è la vita di Dio che ci trasfigura. Anche tu, ne sono certo, non cerchi la tua gloria, non ti servi di Cristo e dei poveri per farti strada, ma vuoi veramente il regno di Cristo.

SALMO 84 (85)

Donaci occhi, Signore, per vedere la tua gloria.

Ascolterò che cosa dice Dio, il Signore:
egli annuncia la pace.
Sì, la sua salvezza è vicina a chi lo teme,
perché la sua gloria abiti la nostra terra.		

Amore e verità s’incontreranno,
giustizia e pace si baceranno.
Verità germoglierà dalla terra
e giustizia si affaccerà dal cielo.	

Certo, il Signore donerà il suo bene
e la nostra terra darà il suo frutto;
giustizia camminerà davanti a lui:
i suoi passi tracceranno il cammino.	

Alleluia, alleluia.
Vi do un comandamento nuovo, dice il Signore:
come io ho amato voi, così amatevi anche voi gli uni gli altri.
Alleluia.

DAL VANGELO SECONDO MATTEO (Mt 5, 20-26)	
In quel tempo, Gesù disse ai suoi discepoli: «Io vi dico: se la vostra giustizia non supererà quella degli scribi e dei farisei, non entrerete nel regno dei cieli.
Avete inteso che fu detto agli antichi: “Non ucciderai”; chi avrà ucciso dovrà essere sottoposto al giudizio. Ma io vi dico: chiunque si adira con il proprio fratello dovrà essere sottoposto al giudizio. Chi poi dice al fratello: “Stupido”, dovrà essere sottoposto al sinedrio; e chi gli dice: “Pazzo”, sarà destinato al fuoco della Geènna.
Se dunque tu presenti la tua offerta all’altare e lì ti ricordi che tuo fratello ha qualche cosa contro di te, lascia lì il tuo dono davanti all’altare, va’ prima a riconciliarti con il tuo fratello e poi torna a offrire il tuo dono.
Mettiti presto d’accordo con il tuo avversario mentre sei in cammino con lui, perché l’avversario non ti consegni al giudice e il giudice alla guardia, e tu venga gettato in prigione. In verità io ti dico: non uscirai di là finché non avrai pagato fino all’ultimo spicciolo!».
Parola del Signore.

«Se presenti la tua offerta sull'altare e ti ricordi che tuo fratello ha qualcosa contro di te, lascia il tuo dono sull'altare e va' prima a riconciliarti col fratello, poi torna ad offrire il tuo dono». Tu puoi ribattere: «Signore, ma io non gli ho fatto niente...». Il Signore risponde: «Non mi interessa chi ha causato la vostra divisione, il peccato c'è e siete colpevoli tutti e due perché rimanete divisi». Quello è il peccato, per cui anche l'innocente diventa peccatore. Ah! «Bella roba, Signore, io non gli ho fatto niente, lui si allontana da me, dovresti castigare lui e mi dici che sono peccatore anch’io». Qui si vede se la vostra giustizia non è superiore a quella dei farisei e degli scribi. Gesù porta un'altra giustizia, quella che viene dall'amore, che va oltre ogni regola di comodo perché diventa modo di essere, di vivere. 

Venerdì 14 Giugno
S. Eliseo pr.; Ss. Valerio e Rufino

DALLA SECONDA LETTERA DI SAN PAOLO APOSTOLO AI CORÌNZI (2Cor 4, 7-15)
Fratelli, noi abbiamo un tesoro in vasi di creta, affinché appaia che questa straordinaria potenza appartiene a Dio, e non viene da noi. In tutto, infatti, siamo tribolati, ma non schiacciati; siamo sconvolti, ma non disperati; perseguitati, ma non abbandonati; colpiti, ma non uccisi, portando sempre e dovunque nel nostro corpo la morte di Gesù, perché anche la vita di Gesù si manifesti nel nostro corpo. Sempre infatti, noi che siamo vivi, veniamo consegnati alla morte a causa di Gesù, perché anche la vita di Gesù si manifesti nella nostra carne mortale. Cosicché in noi agisce la morte, in voi la vita. Animati tuttavia da quello stesso spirito di fede di cui sta scritto: «Ho creduto, perciò ho parlato», anche noi crediamo e perciò parliamo, convinti che colui che ha risuscitato il Signore Gesù, risusciterà anche noi con Gesù e ci porrà accanto a lui insieme con voi. Tutto infatti è per voi, perché la grazia, accresciuta a opera di molti, faccia abbondare l’inno di ringraziamento, per la gloria di Dio. Parola di Dio.

Annunciamo che ogni uomo è creato a immagine di Dio, ha un valore infinito, e che in ogni momento della sua vita, in ogni sua condizione, situazione, è l’espressione stupenda dell’amore di Dio. Annunciamo Cristo Signore, ma passando attraverso la crocifissione soprattutto per il limite tremendo che abbiamo. Le nostre invidie o gelosie, i nostri attaccamenti, sono tutte cose che ci crocifiggono, ma la cosa grande è che abbiamo detto di sì a Cristo Signore lasciandoci crocifiggere dal suo amore. La legge del peccato domina dentro di noi, ma Cristo ci ha liberati, e noi abbiamo questo tesoro in vasi di creta! 
La vita è un dialogo permanente tra me e Cristo che continuamente mi salva; senza Cristo non ce la farei, ma io sono in dialogo con lui e parlo con lui. «Signore, io credo in te, sono unito a te, ho intimità con te»: già dire questo diventa barriera contro il peccato perché do il permesso alla grazia di invadermi! 

SALMO 115 (116)

A te, Signore, offrirò un sacrificio di ringraziamento.

Ho creduto anche quando dicevo:
«Sono troppo infelice».
Ho detto con sgomento:
«Ogni uomo è bugiardo». 		

Agli occhi del Signore è preziosa
la morte dei suoi fedeli.
Ti prego, Signore, perché sono tuo servo;
io sono tuo servo, figlio della tua schiava:
tu hai spezzato le mie catene.		

A te offrirò un sacrificio di ringraziamento
e invocherò il nome del Signore.
Adempirò i miei voti al Signore
davanti a tutto il suo popolo. 			

Alleluia, alleluia.
Risplendete come astri nel mondo,
tenendo salda la parola di vita.
Alleluia.

DAL VANGELO SECONDO MATTEO (Mt 5, 27-32)	
In quel tempo, Gesù disse ai suoi discepoli: «Avete inteso che fu detto: “Non commetterai adulterio”. Ma io vi dico: chiunque guarda una donna per desiderarla, ha già commesso adulterio con lei nel proprio cuore.
Se il tuo occhio destro ti è motivo di scandalo, cavalo e gettalo via da te: ti conviene infatti perdere una delle tue membra, piuttosto che tutto il tuo corpo venga gettato nella Geènna. E se la tua mano destra ti è motivo di scandalo, tagliala e gettala via da te: ti conviene infatti perdere una delle tue membra, piuttosto che tutto il tuo corpo vada a finire nella Geènna.
Fu pure detto: “Chi ripudia la propria moglie, le dia l’atto del ripudio”. Ma io vi dico: chiunque ripudia la propria moglie, eccetto il caso di unione illegittima, la espone all’adulterio, e chiunque sposa una ripudiata, commette adulterio». Parola del Signore.

Lo sguardo accompagnato dal desiderio acconsentito è colpevole come l’atto dell’adulterio. La nuova legge che ci dà Gesù non si ferma all’atto esterno ma va diretta alla radice dell’impulso. Il Signore non vuole ipocrisie: l’uomo nuovo che è Cristo Gesù parte dall’interiorità profonda. Siamo chiamati ad essere santi perché Dio è santo. Dobbiamo amare Dio con tutto il cuore; se lo amiamo del tutto non c’è posto nel cuore per il peccato e in questo caso non c’è posto per quanto stabilito nel nono comandamento: non desiderare la donna di altri. Prova quanto è gioiosa la purezza del cuore, sorgente di una vita gioiosa d’amore tra gli sposi.


Sabato 15 Giugno
S. Vito; S. Bernardo da M.; B. Luigi M. Palazzolo

DALLA SECONDA LETTERA DI SAN PAOLO APOSTOLO AI CORÌNZI (2Cor 5, 14-21)
Fratelli, l’amore del Cristo ci possiede; e noi sappiamo bene che uno è morto per tutti, dunque tutti sono morti. Ed egli è morto per tutti, perché quelli che vivono non vivano più per se stessi, ma per colui che è morto e risorto per loro. 
Cosicché non guardiamo più nessuno alla maniera umana; se anche abbiamo conosciuto Cristo alla maniera umana, ora non lo conosciamo più così. Tanto che, se uno è in Cristo, è una nuova creatura; le cose vecchie sono passate; ecco, ne sono nate di nuove.
Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. 
In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio. Parola di Dio.

Se Cristo ci possiede, è impossibile diventare dei borghesi, ma ci prende una passione che ci coinvolge totalmente! È un altro modo di ragionare, è un altro modo di vedere! La differenza che c'è tra il borghese che dà delle prestazioni e il profeta che cambia la vita, sta proprio qui: è soltanto immerso in Dio e non calcola più secondo la misura umana, neanche secondo le ore e i giorni, neanche secondo le paghe sindacali, è ben oltre! 
Fate che Cristo abbia diritto di cittadinanza nella vostra esistenza: i tempi urgono! Ognuno si interroghi dentro se stesso e non riservi il cristianesimo ad una volta all'anno o ad un segno di croce, ma la nostra vita sia compenetrata fino in fondo da Cristo! Se il Signore ci possiede allora viene fuori il cielo e la terra nuova! 

SALMO 102 (103)

Misericordioso e pietoso è il Signore.

Oppure:

Il Signore è buono e grande nell’amore.


Benedici il Signore, anima mia,
quanto è in me benedica il suo santo nome.
Benedici il Signore, anima mia,
non dimenticare tutti i suoi benefici. 

Egli perdona tutte le tue colpe,
guarisce tutte le tue infermità,
salva dalla fossa la tua vita,
ti circonda di bontà e misericordia. 

Misericordioso e pietoso è il Signore,
lento all’ira e grande nell’amore.
Non è in lite per sempre,
non rimane adirato in eterno. 

Perché quanto il cielo è alto sulla terra,
così la sua misericordia è potente su quelli che lo temono;
quanto dista l’oriente dall’occidente,
così egli allontana da noi le nostre colpe. 		

Alleluia, alleluia.
Piega il mio cuore, o Dio, verso i tuoi insegnamenti;
donami la grazia della tua legge.
Alleluia.

DAL VANGELO SECONDO MATTEO (Mt 5, 33-37)	
In quel tempo, Gesù disse ai suoi discepoli: «Avete anche inteso che fu detto agli antichi: “Non giurerai il falso, ma adempirai verso il Signore i tuoi giuramenti”. Ma io vi dico: non giurate affatto, né per il cielo, perché è il trono di Dio, né per la terra, perché è lo sgabello dei suoi piedi, né per Gerusalemme, perché è la città del grande Re. Non giurare neppure per la tua testa, perché non hai il potere di rendere bianco o nero un solo capello. Sia invece il vostro parlare: “Sì, sì”; “No, no”; il di più viene dal Maligno». Parola del Signore.

Perché Gesù chiede di non giurare? Perché tutto quello che parte da me deve partire dall'amore. Lui è in relazione col Padre e con lo Spirito Santo, una relazione vitale, essenziale, infinita ed è venuto a portare all'uomo questa relazione d'amore. Io so che quando entro nella vita nuova, nella vita definitiva, nella vita per cui sono stato fatto, Gesù, partecipandomi la sua vita, mi chiede di essere quello che sono: amore. Allora perché devo ricorrere al giuramento? Vuol dire che io non amo abbastanza e l'altro vuole che io giuri perché sente che non amo abbastanza. Se l'altro sente che lo amo del tutto, si disarma (lascia cadere le sue armi) e sapendo che lo amo del tutto gli basta la mia parola che è espressione di quell'amore. 
Io sento sempre più che ho un compito unico: essere Gesù che ama, che ama sempre, ovunque. Allora è evidente che affronto la malattia amando, affronto la maldicenza amando, affronto l'odio degli altri amando, affronto il disprezzo amando! 



DOMENICA 16 GIUGNO
Ss. Quirico e Giulitta
XI Domenica del Tempo Ordinario 

DAL SECONDO LIBRO DI SAMUÈLE (2Sam 12, 7-10.13)
In quei giorni, Natan disse a Davide: «Così dice il Signore, Dio d’Israele: Io ti ho unto re d’Israele e ti ho liberato dalle mani di Saul, ti ho dato la casa del tuo padrone e ho messo nelle tue braccia le donne del tuo padrone, ti ho dato la casa d’Israele e di Giuda e, se questo fosse troppo poco, io vi aggiungerei anche altro. 
Perché dunque hai disprezzato la parola del Signore, facendo ciò che è male ai suoi occhi? Tu hai colpito di spada Urìa l’Ittìta, hai preso in moglie la moglie sua e lo hai ucciso con la spada degli Ammonìti. 
Ebbene, la spada non si allontanerà mai dalla tua casa, poiché tu mi hai disprezzato e hai preso in moglie la moglie di Urìa l’Ittìta».
Allora Davide disse a Natan: «Ho peccato contro il Signore!». Natan rispose a Davide: «Il Signore ha rimosso il tuo peccato: tu non morirai». Parola di Dio.

Davide fece uccidere Uria perché si era innamorato di sua moglie. Che pazzia! Il profeta Natan l’affrontò dicendo: «Tu hai disprezzato Dio!».
Oggi l’uomo disprezza Dio uccidendo vergognosamente innocenti nel grembo delle madri, schiavizzando milioni di donne, facendo morire di fame milioni di bambini, disprezzando e abbandonando barboni e zingari. In questa fase storica gli uomini hanno sfrattato Dio dal proprio cuore. Cosa provi nel tuo cuore? Che cosa pensi di fare? Che posto occupa Dio nel tuo cuore? 

SALMO 31 (32)

Togli, Signore, la mia colpa e il mio peccato.

Beato l’uomo a cui è tolta la colpa
e coperto il peccato.
Beato l’uomo a cui Dio non imputa il delitto
e nel cui spirito non è inganno.		

Ti ho fatto conoscere il mio peccato,
non ho coperto la mia colpa.
Ho detto: «Confesserò al Signore le mie iniquità»
e tu hai tolto la mia colpa e il mio peccato.	

Tu sei il mio rifugio, mi liberi dall’angoscia,
mi circondi di canti di liberazione.	
Rallegratevi nel Signore ed esultate, o giusti!
Voi tutti, retti di cuore, gridate di gioia! 	

DALLA LETTERA DI SAN PAOLO APOSTOLO AI GÀLATI (Gal 2, 16.19-21)
Fratelli, sapendo che l’uomo non è giustificato per le opere della Legge ma soltanto per mezzo della fede in Gesù Cristo, abbiamo creduto anche noi in Cristo Gesù per essere giustificati per la fede in Cristo e non per le opere della Legge; poiché per le opere della Legge non verrà mai giustificato nessuno.
In realtà mediante la Legge io sono morto alla Legge, affinché io viva per Dio. Sono stato crocifisso con Cristo, e non vivo più io, ma Cristo vive in me. E questa vita, che io vivo nel corpo, la vivo nella fede del Figlio di Dio, che mi ha amato e ha consegnato se stesso per me. 
Dunque non rendo vana la grazia di Dio; infatti, se la giustificazione viene dalla Legge, Cristo è morto invano. Parola di Dio.

La giustificazione si verifica attraverso la nuova alleanza, attraverso la conversione e le opere della giustizia, non attraverso le opere della legge (Rm 3,21-27). Quali sono le opere della legge? L’osservanza di tutte le prescrizioni della legge mosaica. Quali sono le opere della giustizia? Gesù è il giusto; a coloro che lo accolgono, egli dà loro il potere di diventare figli di Dio (Gv 1,12), non nati dalla carne e dal sangue ma da Dio, nel senso che misteriosamente partecipa loro la vita divina per cui non solo si chiamano figli di Dio ma lo sono realmente (1Gv 3,1). Paolo può veramente dire: «Non sono più io che vivo ma Cristo vive in me». In che senso? La vita di Cristo è la sua stessa vita; in conseguenza di questo fatto Paolo afferma: «Io ho gli stessi sentimenti che sono in Cristo Gesù; il mio modo di pensare è il modo di pensare di Gesù, gli interessi di Dio sono anche i miei interessi, gli amici di Gesù sono i miei amici». 
Verifica in questa giornata se i tuoi sentimenti sono gli stessi sentimenti di Gesù; se è così, semini la gioia del Signore a piene mani!

Alleluia, alleluia.
Dio ha amato noi e ha mandato il suo Figlio 
come vittima di espiazione per i nostri peccati.
Alleluia.

DAL VANGELO SECONDO LUCA (Lc 7, 36-50)	
In quel tempo, uno dei farisei invitò Gesù a mangiare da lui. Egli entrò nella casa del fariseo e si mise a tavola. Ed ecco, una donna, una peccatrice di quella città, saputo che si trovava nella casa del fariseo, portò un vaso di profumo; stando dietro, presso i piedi di lui, piangendo, cominciò a bagnarli di lacrime, poi li asciugava con i suoi capelli, li baciava e li cospargeva di profumo. Vedendo questo, il fariseo che l’aveva invitato disse tra sé: «Se costui fosse un profeta, saprebbe chi è, e di quale genere è la donna che lo tocca: è una peccatrice!». 
Gesù allora gli disse: «Simone, ho da dirti qualcosa». Ed egli rispose: «Di’ pure, maestro». «Un creditore aveva due debitori: uno gli doveva cinquecento denari, l’altro cinquanta. Non avendo essi di che restituire, condonò il debito a tutti e due. Chi di loro dunque lo amerà di più?». Simone rispose: «Suppongo sia colui al quale ha condonato di più». Gli disse Gesù: «Hai giudicato bene». E, volgendosi verso la donna, disse a Simone: «Vedi questa donna? Sono entrato in casa tua e tu non mi hai dato l’acqua per i piedi; lei invece mi ha bagnato i piedi con le lacrime e li ha asciugati con i suoi capelli. Tu non mi hai dato un bacio; lei invece, da quando sono entrato, non ha cessato di baciarmi i piedi. Tu non hai unto con olio il mio capo; lei invece mi ha cosparso i piedi di profumo. Per questo io ti dico: sono perdonati i suoi molti peccati, perché ha molto amato. Invece colui al quale si perdona poco, ama poco». Poi disse a lei: «I tuoi peccati sono perdonati». Allora i commensali cominciarono a dire tra sé: «Chi è costui che perdona anche i peccati?». Ma egli disse alla donna: «La tua fede ti ha salvata; va’ in pace!». Parola del Signore.

C’è una differenza abissale tra il rapporto che si instaura tra la donna peccatrice e Gesù, e quello tra il fariseo e Gesù. La donna sente che Gesù non la riduce al suo peccato; sente che lei si è distaccata da Dio, ma Dio non si è mai distaccato da lei. Il fariseo riduce quella donna peccatrice al suo peccato: lei e il suo peccato sono una sola cosa; il peccato deve essere rigettato, così deve essere rigettata pure lei. Per il fariseo la relazione che si stabilisce tra Gesù e la peccatrice è la prova che Gesù non è il Messia perché Gesù non getta quella donna nell’immondizia. Gesù invece è venuto a cercare i peccatori e non i giusti, i quali non hanno bisogno di penitenza. Tu dove ti senti: in Gesù o nel fariseo? O approvi Gesù ma ti comporti da fariseo? 
Il problema nella Chiesa e nelle comunità è la mancanza di misericordia, è la spietatezza spirituale! Ti piace essere spietato o misericordioso? Come sei oggi? Come vuoi essere?

Lunedì 17 Giugno
S. Raniero; B. Paolo Buralo; B. Pietro Gambacorta

DALLA SECONDA LETTERA DI SAN PAOLO APOSTOLO AI CORÌNZI (2Cor 6, 1-10) 
Fratelli, poiché siamo suoi collaboratori, vi esortiamo a non accogliere invano la grazia di Dio. Egli dice infatti: «Al momento favorevole ti ho esaudito e nel giorno della salvezza ti ho soccorso». Ecco ora il momento favorevole, ecco ora il giorno della salvezza!
Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! Parola di Dio. 

Come si fa a non dare scandalo a nessuno, cioè a non essere d’inciampo nel cammino della fede? Vivendo ciò che diciamo di essere. Se diciamo che seguiamo Gesù e poi ci comportiamo in maniera opposta a lui siamo d’inciampo. Se diciamo che la fedeltà coniugale è un bene assoluto e poi ci sono cristiani che vanno a prostitute, siamo di scandalo; se diciamo che siamo tutti fratelli e poi c’è chi prende retribuzioni altissime e chi non ha lavoro e soldi per comprare il pane e sfamare i propri figli, non solo siamo di scandalo ma facciamo bestemmiare il nome di Dio. Questo è il tempo favorevole per iniziare a vivere come popolo nuovo di Gesù, nella verità, nella giustizia, nell’uguaglianza.

SALMO 97 (98)

Il Signore ha rivelato la sua giustizia.

Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo. 	

Il Signore ha fatto conoscere la sua salvezza,
agli occhi delle genti ha rivelato la sua giustizia.
Egli si è ricordato del suo amore,
della sua fedeltà alla casa d’Israele. 

Tutti i confini della terra hanno veduto
la vittoria del nostro Dio.
Acclami il Signore tutta la terra,
gridate, esultate, cantate inni! 

Alleluia, alleluia.
Lampada per i miei passi è la tua parola,
luce sul mio cammino.
Alleluia.

DAL VANGELO SECONDO MATTEO (Mt 5, 38-42)	
In quel tempo, Gesù disse ai suoi discepoli: «Avete inteso che fu detto: “Occhio per occhio” e “dente per dente”. Ma io vi dico di non opporvi al malvagio; anzi, se uno ti dà uno schiaffo sulla guancia destra, tu pórgigli anche l’altra, e a chi vuole portarti in tribunale e toglierti la tunica, tu lascia anche il mantello. 
E se uno ti costringerà ad accompagnarlo per un miglio, tu con lui fanne due. 
Da’ a chi ti chiede, e a chi desidera da te un prestito non voltare le spalle». Parola del Signore.

Chi ti umilia tu non lo umili, chi ti ha abbassato tu non lo abbassi, chi ti ha disprezzato tu non lo disprezzi, perché sei in intesa profonda con Cristo che in quel momento ama quel tuo fratello, ti chiede di essere partecipe del suo amore e attraverso questa intesa profonda si manifesta l'unione trinitaria che è dentro di te. Il mondo non potrà capire perché non ha lo Spirito Santo che tu hai dentro di te, però rimane sconvolto, si difenderà perché avrà paura di ammettere che c'è qualcosa di nuovo nella tua vita e ti dirà: «Scemo», ma sarà per coprire il rimorso che gli viene. Tu sei in questa novità di vita? La vita di fede è antitetica al mondo, ed ha lo scopo di immergerci nella vita trinitaria perché si rifletta sul nostro volto!

Martedì 18 Giugno
S. Gregorio Barbarigo; S. Calogero; B. Osanna Andreasi

DALLA SECONDA LETTERA DI SAN PAOLO APOSTOLO AI CORÌNZI (2Cor 8, 1-9) 
Vogliamo rendervi nota, fratelli, la grazia di Dio concessa alle Chiese della Macedònia, perché, nella grande prova della tribolazione, la loro gioia sovrabbondante e la loro estrema povertà hanno sovrabbondato nella ricchezza della loro generosità. 
Posso testimoniare infatti che hanno dato secondo i loro mezzi e anche al di là dei loro mezzi, spontaneamente, domandandoci con molta insistenza la grazia di prendere parte a questo servizio a vantaggio dei santi. Superando anzi le nostre stesse speranze, si sono offerti prima di tutto al Signore e poi a noi, secondo la volontà di Dio; cosicché abbiamo pregato Tito che, come l’aveva cominciata, così portasse a compimento fra voi quest’opera generosa. E come siete ricchi in ogni cosa, nella fede, nella parola, nella conoscenza, in ogni zelo e nella carità che vi abbiamo insegnato, così siate larghi anche in quest’opera generosa. Non dico questo per darvi un comando, ma solo per mettere alla prova la sincerità del vostro amore con la premura verso gli altri. 
Conoscete infatti la grazia del Signore nostro Gesù Cristo: da ricco che era, si è fatto povero per voi, perché voi diventaste ricchi per mezzo della sua povertà. Parola di Dio. 

La Chiesa, il popolo cristiano che si era formato in Gerusalemme dopo la morte e resurrezione di Gesù, cresceva in santità, numero e povertà. Paolo organizza una nuova raccolta di denaro da inviare a Gerusalemme. Tito, fedele compagno di Paolo, viene incaricato di portare a buon termine questa colletta. Paolo, che ama questi cristiani, esorta i Corinzi a fare non il possibile, ma l’impossibile perché la raccolta iniziata venga portata a compimento con pieno impegno. I motivi per cui Paolo esorta con coraggio e forza a fare una buona raccolta di denaro per i “santi” (i battezzati) di Gerusalemme sono due: 1) la conformità a Cristo che si è fatto povero. Egli pur essendo Dio si è annullato, facendosi uomo, perché per l’incarnazione diventassimo ricchi di grazia e santità. Così i Corinzi possono farsi un po’ poveri per diventare ricchi con la povertà di coloro che essi sollevano. Impoverendosi un po’ diventano ricchi di amore e dedizione; 2) Non si tratta di spogliare i ricchi Corinzi ma di fare uguaglianza, perché chi ha avuto molto non ne abbia di troppo e chi ha avuto poco non ne abbia a mancare. In altre parole bisogna pensare secondo il modo di ragionare di Cristo e agire secondo il cuore di Cristo. 

SALMO 145 (146)

Loda il Signore, anima mia.

Loda il Signore, anima mia:
loderò il Signore finché ho vita,
canterò inni al mio Dio finché esisto. 	

Beato chi ha per aiuto il Dio di Giacobbe:
la sua speranza è nel Signore suo Dio,
che ha fatto il cielo e la terra,
il mare e quanto contiene,
che rimane fedele per sempre. 	

Rende giustizia agli oppressi,
dà il pane agli affamati.
Il Signore libera i prigionieri. 	

Il Signore ridona la vista ai ciechi,
il Signore rialza chi è caduto,
il Signore ama i giusti,
il Signore protegge i forestieri. 	

Alleluia, alleluia.
Vi do un comandamento nuovo, dice il Signore:
come io ho amato voi, così amatevi anche voi gli uni gli altri.
Alleluia.

DAL VANGELO SECONDO MATTEO (Mt 5, 43-48)	
In quel tempo, Gesù disse ai suoi discepoli: «Avete inteso che fu detto: “Amerai il tuo prossimo” e odierai il tuo nemico. Ma io vi dico: amate i vostri nemici e pregate per quelli che vi perseguitano, affinché siate figli del Padre vostro che è nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti. Infatti, se amate quelli che vi amano, quale ricompensa ne avete? Non fanno così anche i pubblicani? E se date il saluto soltanto ai vostri fratelli, che cosa fate di straordinario? Non fanno così anche i pagani? 
Voi, dunque, siate perfetti come è perfetto il Padre vostro celeste».
Parola del Signore.

C’è nella storia dell’ascesi cristiana tutto il complesso della lotta per la virtù, ma è un’influenza della cultura ellenistica dell’uomo perfetto; non esiste nel cristianesimo l’uomo perfetto, esiste: «Siate perfetti come è perfetto il padre vostro che è nei cieli», cioè unitevi al Padre e camminate. Quanto più tu cammini interiormente tanto meno ti preoccupi di essere perfetto mentre ti preoccupi di stare con Dio, quello sì che diventa quasi ossessionante! Che ti interessa che ti vedano perfetto o no? Quello è solo per la tua gloria. Unisciti strettamente a Dio! Non preoccuparti dei tuoi limiti e difetti, non gloriarti delle tue virtù. Manteniti semplice e di': «Sono un miracolo del tuo amore, o Signore!».

Mercoledì 19 Giugno
S. Romualdo (mf); Ss. Gervasio e Protasio

Romualdo nacque nel 951 e in gioventù, visto suo padre compiere un delitto, volle espiarlo. Fu così che si fece monaco tra i Benedettini. Insoddisfatto della vita che si conduceva nel monastero, decise di ritirarsi in un eremo. Adattando la regola di san Benedetto alla vita eremitica, fondò l’ordine dei Camaldolesi. Morì il 19 giugno 1027.

DALLA SECONDA LETTERA DI SAN PAOLO APOSTOLO AI CORÌNZI (2Cor 9, 6-11) 
Fratelli, tenete presente questo: chi semina scarsamente, scarsamente raccoglierà e chi semina con larghezza, con larghezza raccoglierà. Ciascuno dia secondo quanto ha deciso nel suo cuore, non con tristezza né per forza, perché Dio ama chi dona con gioia. 
Del resto, Dio ha potere di far abbondare in voi ogni grazia perché, avendo sempre il necessario in tutto, possiate compiere generosamente tutte le opere di bene. Sta scritto infatti: «Ha largheggiato, ha dato ai poveri, la sua giustizia dura in eterno».
Colui che dà il seme al seminatore e il pane per il nutrimento, darà e moltiplicherà anche la vostra semente e farà crescere i frutti della vostra giustizia. Così sarete ricchi per ogni generosità, la quale farà salire a Dio l’inno di ringraziamento per mezzo nostro. Parola di Dio. 

Paolo raccomanda la generosità dei fedeli nella grande colletta che sta portando avanti. I motivi di questa raccolta di denaro per i poveri sono stupendi: la comunione in Cristo tra i fedeli dà origine anche alla comunione dei beni. La fraternità consiste nel far sì che ciò che è di uno, diventi di tutti e ciò che è di tutti diventi di ognuno.
La fraternità deve crescere tra di noi. Se noi risolviamo il problema della fraternità risolveremo anche quello della povertà, della comunione dei beni, della comunione tra di noi, risolviamo tutto. Non aspettate che gli altri vi amino, sareste degli orgogliosi, ma amate come ama un bimbo, che butta le braccia verso la mamma, amate come ama il più semplice di questo mondo!
Quale è il modo di gioire sempre? Dare la gioia! Quale è il modo per essere fratelli, per avere la fraternità? Dare la fraternità! Qual è il modo per avere amicizia? Dare amicizia.

SALMO 111 (112)

Beato l’uomo che teme il Signore.

Beato l’uomo che teme il Signore
e nei suoi precetti trova grande gioia.
Potente sulla terra sarà la sua stirpe,
la discendenza degli uomini retti sarà benedetta. 	

Prosperità e ricchezza nella sua casa,
la sua giustizia rimane per sempre.
Spunta nelle tenebre, luce per gli uomini retti:
misericordioso, pietoso e giusto. 		

Egli dona largamente ai poveri,
la sua giustizia rimane per sempre,
la sua fronte s’innalza nella gloria. 		

Alleluia, alleluia.
Se uno mi ama, osserverà la mia parola, dice il Signore,
e il Padre mio lo amerà e noi verremo a lui.
Alleluia.

DAL VANGELO SECONDO MATTEO (Mt 6, 1-6.16-18)
In quel tempo, Gesù disse ai suoi discepoli: «State attenti a non praticare la vostra giustizia davanti agli uomini per essere ammirati da loro, altrimenti non c’è ricompensa per voi presso il Padre vostro che è nei cieli. 
Dunque, quando fai l’elemosina, non suonare la tromba davanti a te, come fanno gli ipocriti nelle sinagoghe e nelle strade, per essere lodati dalla gente. In verità io vi dico: hanno già ricevuto la loro ricompensa. Invece, mentre tu fai l’elemosina, non sappia la tua sinistra ciò che fa la tua destra, perché la tua elemosina resti nel segreto; e il Padre tuo, che vede nel segreto, ti ricompenserà.
E quando pregate, non siate simili agli ipocriti che, nelle sinagoghe e negli angoli delle piazze, amano pregare stando ritti, per essere visti dalla gente. In verità io vi dico: hanno già ricevuto la loro ricompensa. Invece, quando tu preghi, entra nella tua camera, chiudi la porta e prega il Padre tuo, che è nel segreto; e il Padre tuo, che vede nel segreto, ti ricompenserà.
E quando digiunate, non diventate malinconici come gli ipocriti, che assumono un’aria disfatta per far vedere agli altri che digiunano. In verità io vi dico: hanno già ricevuto la loro ricompensa. Invece, quando tu digiuni, profùmati la testa e làvati il volto, perché la gente non veda che tu digiuni, ma solo il Padre tuo, che è nel segreto; e il Padre tuo, che vede nel segreto, ti ricompenserà». Parola del Signore.

Dio è il movente della vita tutta intera. Se si compiono atti religiosi per motivi estranei a Dio regna l'ipocrisia perché si coprono i falsi motivi del proprio agire. L'elemosina è davanti a Dio un segno di presa di coscienza dell'ingiustizia distributiva per cui i beni creati non vengono distribuiti secondo il bisogno, ma secondo la prepotenza strutturale. Dice S. Agostino: «Tu dai da mangiare a chi ha fame, ma come sarebbe meglio che tu non dovessi dare il pane a nessuno, perché tutti hanno da mangiare». Quindi l'elemosina non può né sostituire, né coprire l'ingiustizia. 
Noi dobbiamo superare l'elemosina ricordando quello che ha detto san Vincenzo De Paoli a suor Giovanna: «Solo per il tuo amore, per il tuo amore soltanto i poveri ti perdoneranno il pane che tu dai a loro. Dopo aver fatto l'elemosina mettiti in ginocchio e chiedi perdono perché hai fatto l'elemosina al povero». Continua a farla, ma a forza di metterti in ginocchio dirai: «Vieni!». Non dirai più: «Prendi la fetta di pane e mangia», bensì dirai: «Vieni a mangiare alla mia tavola!». E la rivoluzione sarà completa!

Giovedì 20 Giugno
S. Gobano; S. Giovanni da Matera

DALLA SECONDA LETTERA DI SAN PAOLO APOSTOLO AI CORÌNZI (2Cor 11, 1-11) 
Fratelli, se soltanto poteste sopportare un po’ di follia da parte mia! Ma, certo, voi mi sopportate. Io provo infatti per voi una specie di gelosia divina: vi ho promessi infatti a un unico sposo, per presentarvi a Cristo come vergine casta. Temo però che, come il serpente con la sua malizia sedusse Eva, così i vostri pensieri vengano in qualche modo traviati dalla loro semplicità e purezza nei riguardi di Cristo. 
Infatti, se il primo venuto vi predica un Gesù diverso da quello che vi abbiamo predicato noi, o se ricevete uno spirito diverso da quello che avete ricevuto, o un altro vangelo che non avete ancora sentito, voi siete ben disposti ad accettarlo. Ora, io ritengo di non essere in nulla inferiore a questi “super apostoli”! E se anche sono un profano nell’arte del parlare, non lo sono però nella dottrina, come abbiamo dimostrato in tutto e per tutto davanti a voi.
O forse commisi una colpa abbassando me stesso per esaltare voi, quando vi ho annunciato gratuitamente il vangelo di Dio? Ho impoverito altre Chiese accettando il necessario per vivere, allo scopo di servire voi. E, trovandomi presso di voi e pur essendo nel bisogno, non sono stato di peso ad alcuno, perché alle mie necessità hanno provveduto i fratelli giunti dalla Macedònia. In ogni circostanza ho fatto il possibile per non esservi di aggravio e così farò in avvenire. Cristo mi è testimone: nessuno mi toglierà questo vanto in terra di Acàia! Perché? Forse perché non vi amo? Lo sa Dio! Parola di Dio. 

Paolo è straziato da coloro che hanno abbracciato un Gesù diverso da quello ricevuto da lui, e un altro vangelo che non hanno sentito da lui. Paolo sente queste defezioni anche come ingratitudine nei suoi confronti. Egli soffre perché coloro che hanno abbandonato la loro fede si sono lasciati ammaliare da qualità umane di "super apostoli". Hanno abbandonato Paolo, l'unico autorizzato a garantire la fede. Lo stesso dolore di Paolo per la defezione dei figli da lui rigenerati in Cristo lo proviamo noi oggi che una lenta ma continua emorragia dissangua la Chiesa Cattolica, l'unica vera Chiesa di Cristo. Tanti cattolici hanno abbandonato la Chiesa e l'abbandonano continuamente. Le cause? Io ritengo che siano tante, ma la prima credo sia la mancanza di relazione tra i responsabili e i fedeli. I rapporti sono diventati troppo burocratici e la nostra vita di popolo si è dissolta. Occorre proclamare lo stato di emergenza nella Chiesa cattolica per raggiungere la coscienza di popolo che vive in modo stupendamente espresso dalla Lettera a Diogneto: «I cristiani sono l'anima del mondo». Da subito; domani è forse troppo tardi! 

SALMO 110 (111)

Le opere delle tue mani sono verità e diritto.

Oppure:

Amore e verità è la giustizia del Signore.

Renderò grazie al Signore con tutto il cuore,
tra gli uomini retti riuniti in assemblea.
Grandi sono le opere del Signore:
le ricerchino coloro che le amano. 	

Il suo agire è splendido e maestoso,
la sua giustizia rimane per sempre.
Ha lasciato un ricordo delle sue meraviglie:
misericordioso e pietoso è il Signore. 	

Le opere delle sue mani sono verità e diritto,
stabili sono tutti i suoi comandi,
immutabili nei secoli, per sempre,
da eseguire con verità e rettitudine. 	

Alleluia, alleluia.
Avete ricevuto lo Spirito che rende figli adottivi, 
per mezzo del quale gridiamo: «Abbà! Padre!».
Alleluia.

DAL VANGELO SECONDO MATTEO (Mt 6, 7-15)
In quel tempo, Gesù disse ai suoi discepoli: «Pregando, non sprecate parole come i pagani: essi credono di venire ascoltati a forza di parole. Non siate dunque come loro, perché il Padre vostro sa di quali cose avete bisogno prima ancora che gliele chiediate.
Voi dunque pregate così: Padre nostro che sei nei cieli, sia santificato il tuo nome, venga il tuo regno, sia fatta la tua volontà, come in cielo così in terra. Dacci oggi il nostro pane quotidiano, e rimetti a noi i nostri debiti come anche noi li rimettiamo ai nostri debitori, e non abbandonarci alla tentazione, ma liberaci dal male. Se voi infatti perdonerete agli altri le loro colpe, il Padre vostro che è nei cieli perdonerà anche a voi; ma se voi non perdonerete agli altri, neppure il Padre vostro perdonerà le vostre colpe». Parola del Signore.

«Sia santificato il tuo nome»: se tu vuoi che veramente sia reso santo il suo nome, dovrai essere tu il primo a renderlo santo.
«Venga il tuo regno»: vuol dire che dentro di te bruci perché il suo regno venga, non far fare tutto agli altri! 
«Sia fatta la tua volontà, come in cielo così in terra»: non si può modificare il Padre Nostro e aggiungere «purché la tua volontà, Signore, sia come la mia!»; molti lo aggiungono coi fatti.
«Dacci oggi il nostro pane quotidiano»: quando un giorno verrà qualcuno alla vostra tavola e mangerete insieme, allora potrete dire: «È il nostro pane quotidiano». 
«Rimetti a noi i nostri debiti, come noi li rimettiamo ai nostri debitori»: quanti peccati non perdonati ci sono! Fate il conto: tutti quelli che voi non perdonate non sono perdonati a voi. 

Venerdì 21Giugno 
S. Luigi Gonzaga (m); S. Rodolfo

Luigi, primogenito del marchese di Castiglione delle Stiviere presso Mantova, nacque nel 1568. Essendo erede del marchesato paterno doveva diventare esperto nell’arte militare e di governo. Invece a 16 entrò nella Compagnia di Gesù. Allo scoppio della peste nel 1591 fu tra i primi ad occuparsi dei malati ma ne restò contagiato e morì il 21 giugno. Pio XI lo elesse Patrono della gioventù cristiana.

DALLA SECONDA LETTERA DI SAN PAOLO APOSTOLO AI CORÌNZI (2Cor 11, 18.21b-30) 
Fratelli, dal momento che molti si vantano da un punto di vista umano, mi vanterò anch’io.
In quello in cui qualcuno osa vantarsi – lo dico da stolto – oso vantarmi anch’io. Sono Ebrei? Anch’io! Sono Israeliti? Anch’io! Sono stirpe di Abramo? Anch’io! Sono ministri di Cristo? Sto per dire una pazzia, io lo sono più di loro: molto di più nelle fatiche, molto di più nelle prigionie, infinitamente di più nelle percosse, spesso in pericolo di morte. Cinque volte dai Giudei ho ricevuto i quaranta colpi meno uno; tre volte sono stato battuto con le verghe, una volta sono stato lapidato, tre volte ho fatto naufragio, ho trascorso un giorno e una notte in balìa delle onde. Viaggi innumerevoli, pericoli di fiumi, pericoli di briganti, pericoli dai miei connazionali, pericoli dai pagani, pericoli nella città, pericoli nel deserto, pericoli sul mare, pericoli da parte di falsi fratelli; disagi e fatiche, veglie senza numero, fame e sete, frequenti digiuni, freddo e nudità. 
Oltre a tutto questo, il mio assillo quotidiano, la preoccupazione per tutte le Chiese. Chi è debole, che anch’io non lo sia? Chi riceve scandalo, che io non ne frema? Se è necessario vantarsi, mi vanterò della mia debolezza. Parola di Dio. 

Paolo incontra avversari fra persone che annunciano Cristo non con cuore puro. Essi cercano di screditare Paolo, apostolo di Cristo, per innalzare se stessi e per procurarsi discepoli che li seguano, invece di farli essere discepoli di Cristo. Paolo invece è divorato dall’amore di Cristo, è geloso di coloro che si convertono a Gesù, per cui non vuole che appartengano ad altri al di fuori di Cristo. I suoi avversari si spacciano per super apostoli e adducono titoli terreni per autoglorificarsi. Paolo invece è spinto dall’amore di Cristo per il quale nulla, neppure le avversità, le sofferenze più gravi e il rischio della vita, lo possono fermare. Paolo è un innamorato di Cristo, non è un suo facchino. Non si può essere apostoli ad orari. La tentazione più comune è di essere operai di Cristo a ore, di essere più facchini che innamorati di Cristo, di prendere le ferie che durano sempre e di andare in malattia troppo spesso. Non toglierti gli scarponi per metterti in pantofole. Se li hai tolti, riprendili! Non fare apostolato stando alla finestra. Piega le ginocchia e ti alzerai con forza riprendendo la corsa!

SALMO 33 (34)

Il Signore libera i giusti da tutte le loro angosce.

Oppure:

Il Signore è con noi nell’ora della prova.

Benedirò il Signore in ogni tempo,
sulla mia bocca sempre la sua lode.
Io mi glorio nel Signore:
i poveri ascoltino e si rallegrino. 

Magnificate con me il Signore,
esaltiamo insieme il suo nome.
Ho cercato il Signore: mi ha risposto
e da ogni mia paura mi ha liberato. 

Guardate a lui e sarete raggianti,
i vostri volti non dovranno arrossire.
Questo povero grida e il Signore lo ascolta,
lo salva da tutte le sue angosce. 

Alleluia, alleluia.
Beati i poveri in spirito,
perché di essi è il regno dei cieli.
Alleluia.

DAL VANGELO SECONDO MATTEO (Mt 6, 19-23)
In quel tempo, Gesù disse ai suoi discepoli: «Non accumulate per voi tesori sulla terra, dove tarma e ruggine consumano e dove ladri scassìnano e rubano; accumulate invece per voi tesori in cielo, dove né tarma né ruggine consumano e dove ladri non scassìnano e non rubano. Perché, dov’è il tuo tesoro, là sarà anche il tuo cuore.
La lampada del corpo è l’occhio; perciò, se il tuo occhio è semplice, tutto il tuo corpo sarà luminoso; ma se il tuo occhio è cattivo, tutto il tuo corpo sarà tenebroso. Se dunque la luce che è in te è tenebra, quanto grande sarà la tenebra!». Parola del Signore.

L’uomo si affanna per accumulare denaro che con la morte deve lasciare su questa terra; altri sono “fissati” al volere apparire belli; altri si logorano per essere magri; altri si tormentano perché si sentono imbranati e non brillanti; altri sono fanatici del sesso. Povera umanità che vive per il niente e che non ha mai pace! Se si è attenti si vede che i piaceri del possesso, del dominio, del sesso, non danno mai gioia. Invece nel cuore umano ci sono bisogni che, assecondati, donano gioia che dura per sempre. Gesù è venuto su questa terra per arricchirci di tesori spirituali e rispondere al nostro bisogno di essere trasparenti alla verità, di rispettare la dignità di tutti, di amare e non lasciare nessuno soffrire da solo. Lo Spirito Santo ci dà luce e forza per rispondere a questi bisogni. Vivi puro e santo e tutti vorranno vivere come te e con te.

Sabato 22 Giugno
S. Paolino da Nola (mf); Ss. Giovanni F. e Tommaso M.

L’avvocato inglese Thomas More (1478-1535), autore del libro Utopia, gran cancelliere d’Inghilterra, versò il proprio sangue per l’unità della Chiesa, perché rifiutò la rivendicazione di Enrico VIII di farsi capo supremo della Chiesa d’Inghilterra. È stato proclamato santo nel 1935 da papa Pio XI. Nel 2000 Giovanni Paolo II lo ha dichiarato patrono degli statisti e dei politici.

DALLA SECONDA LETTERA DI SAN PAOLO APOSTOLO AI CORÌNZI (2Cor 12, 1-10) 
Fratelli, se bisogna vantarsi – ma non conviene – verrò tuttavia alle visioni e alle rivelazioni del Signore. So che un uomo, in Cristo, quattordici anni fa – se con il corpo o fuori del corpo non lo so, lo sa Dio – fu rapito fino al terzo cielo. E so che quest’uomo – se con il corpo o senza corpo non lo so, lo sa Dio – fu rapito in paradiso e udì parole indicibili che non è lecito ad alcuno pronunziare. Di lui io mi vanterò! 
Di me stesso invece non mi vanterò, fuorché delle mie debolezze. Certo, se volessi vantarmi, non sarei insensato: direi solo la verità. Ma evito di farlo, perché nessuno mi giudichi più di quello che vede o sente da me e per la straordinaria grandezza delle rivelazioni.
Per questo, affinché io non monti in superbia, è stata data alla mia carne una spina, un inviato di Satana per percuotermi, perché io non monti in superbia. A causa di questo per tre volte ho pregato il Signore che l’allontanasse da me. Ed egli mi ha detto: «Ti basta la mia grazia; la forza infatti si manifesta pienamente nella debolezza». 
Mi vanterò quindi ben volentieri delle mie debolezze, perché dimori in me la potenza di Cristo. Perciò mi compiaccio nelle mie debolezze, negli oltraggi, nelle difficoltà, nelle persecuzioni, nelle angosce sofferte per Cristo: infatti quando sono debole, è allora che sono forte.
Parola di Dio. 

Paolo descrive il contatto avuto in uno stato di estasi: il primo cielo è l’atmosfera della nostra terra, il secondo cielo è la regione delle stelle, il terzo cielo è il luogo dove abita Dio ed è visto così com’è. Il racconto di Paolo rientra in ciò che ricercatori delle funzioni cerebrali hanno scoperto: quando il contemplativo raggiunge il picco più alto della contemplazione, l’affluenza del sangue diminuisce al punto che non sono più possibili le attività dell’udito, della vista, del tatto. Allora il soggetto è pronto ad entrare in contatto con entità che esistono in altre dimensioni. Queste estasi avvengono nelle apparizioni di Maria. Il soggetto che ha la visione entra in uno stato diverso di vita, per cui si assenta completamente dal mondo e le leggi fisiche non valgono più su di lui. Hanno fatto degli esperimenti su Bernadette mentre aveva l'apparizione della Madonna: il fuoco della candela non aveva potere su di lei. Era viva ma non più a contatto col mondo. Entrano in un'altra dimensione perché altrimenti non sarebbe possibile vedere Dio. Sia benedetto il Signore che ha creato queste meraviglie!

SALMO 33 (34)

Gustate e vedete com’è buono il Signore.

L’angelo del Signore si accampa
attorno a quelli che lo temono, e li libera.
Gustate e vedete com’è buono il Signore;
beato l’uomo che in lui si rifugia.		

Temete il Signore, suoi santi:
nulla manca a coloro che lo temono.
I leoni sono miseri e affamati,
ma a chi cerca il Signore non manca alcun bene.	

Venite, figli, ascoltatemi:
vi insegnerò il timore del Signore.
Chi è l’uomo che desidera la vita
e ama i giorni in cui vedere il bene? 	

Alleluia, alleluia.
Gesù Cristo, da ricco che era, si è fatto povero per voi,
perché voi diventaste ricchi per mezzo della sua povertà.
Alleluia.

DAL VANGELO SECONDO MATTEO (Mt 6, 24-34)	
In quel tempo Gesù disse ai suoi discepoli: «Nessuno può servire due padroni, perché o odierà l’uno e amerà l’altro, oppure si affezionerà all’uno e disprezzerà l’altro. Non potete servire Dio e la ricchezza. Perciò io vi dico: non preoccupatevi per la vostra vita, di quello che mangerete o berrete, né per il vostro corpo, di quello che indosserete; la vita non vale forse più del cibo e il corpo più del vestito? 
Guardate gli uccelli del cielo: non seminano e non mietono, né raccolgono nei granai; eppure il Padre vostro celeste li nutre. Non valete forse più di loro? E chi di voi, per quanto si preoccupi, può allungare anche di poco la propria vita? 
E per il vestito, perché vi preoccupate? Osservate come crescono i gigli del campo: non faticano e non filano. Eppure io vi dico che neanche Salomone, con tutta la sua gloria, vestiva come uno di loro. Ora, se Dio veste così l’erba del campo, che oggi c’è e domani si getta nel forno, non farà molto di più per voi, gente di poca fede? 
Non preoccupatevi dunque dicendo: “Che cosa mangeremo? Che cosa berremo? Che cosa indosseremo?”. Di tutte queste cose vanno in cerca i pagani. Il Padre vostro celeste, infatti, sa che ne avete bisogno. 
Cercate invece, anzitutto, il regno di Dio e la sua giustizia, e tutte queste cose vi saranno date in aggiunta. 
Non preoccupatevi dunque del domani, perché il domani si preoccuperà di se stesso. A ciascun giorno basta la sua pena».
Parola del Signore.

La relazione profonda che mi lega a Dio consiste in questo: io sono certo che per le sue vie i campi di grano sono già tutti seminati e i frutti degli alberi sono già pronti, e camminando per le sue vie ogni tanto raccolgo quel frutto che mi fa trovare, però non accumulo; se io accumulo vuol dire che io non ho più fede in lui. Io devo camminare per le sue vie, non accumulare. Gesù dice in un modo stupendo: «Non potete servire Dio e mammona». Cioè, se voi mettete la vostra sicurezza nel denaro accumulato voi salterete tutti, perché non c’è più la provvidenza. Invece servite Dio e queste cose vi saranno date in aggiunta. Se io mi metto in questa linea mi sottraggo al potere di Satana, che mi porta su altre strade. Se invece do retta a Satana, non scatta più la dinamica della provvidenza di Dio, perché non sono più sulle sue vie, non posso più sentirmi sicuro, sono fuori strada. Non preoccupatevi del domani, preoccupatevi di essere nelle mani di Dio! 


DOMENICA 23 GIUGNO
S. Giuseppe Cafasso; S. Lanfranco
XII Domenica del Tempo Ordinario 

DAL LIBRO DEL PROFETA ZACCARÌA (Zc 12, 10-11; 13, 1)
Così dice il Signore: «Riverserò sopra la casa di Davide e sopra gli abitanti di Gerusalemme uno spirito di grazia e di consolazione: guarderanno a me, colui che hanno trafitto. Ne faranno il lutto come si fa il lutto per un figlio unico, lo piangeranno come si piange il primogenito. 
In quel giorno grande sarà il lamento a Gerusalemme, simile al lamento di Adad-Rimmon nella pianura di Meghiddo. 
In quel giorno vi sarà per la casa di Davide e per gli abitanti di Gerusalemme una sorgente zampillante per lavare il peccato e l’impurità». Parola di Dio.

Gesù ha affermato: «Una volta elevato da terra, attirerò tutti a me» (Gv 12,32). L’aveva previsto il profeta Zaccaria: «Guarderanno a colui che hanno trafitto». Tutti coloro che vedono quelli che si sacrificano dando la vita, ne rimangono affascinati e volgono lo sguardo verso di loro. 
L’uomo, creato per amore da Dio, tutte le volte che ama diventa speranza per tutti. Chi ha il coraggio di amare sino a dare la vita per coloro che ama, diventa garanzia che è possibile amare fino al sacrificio della vita. 
Oggi è possibile salvare il mondo: tutto dipende dai cristiani. La via unica da seguire è l’amore tradotto in atti concreti, compiuti in ogni luogo, a favore di tutti, per sempre. È quell’amore che genera la giustizia, e la giustizia genera amore. Il bene che viene compiuto attira i cuori e contrasta chi detiene incatenata la verità nell’ingiustizia. 

SALMO 62 (63)

Ha sete di te, Signore, l’anima mia.

O Dio, tu sei il mio Dio,
dall’aurora io ti cerco,
ha sete di te l’anima mia,
desidera te la mia carne 	
in terra arida, assetata, senz’acqua. 

Così nel santuario ti ho contemplato,
guardando la tua potenza e la tua gloria.
Poiché il tuo amore vale più della vita,
le mie labbra canteranno la tua lode.	

Così ti benedirò per tutta la vita:
nel tuo nome alzerò le mie mani.
Come saziato dai cibi migliori,
con labbra gioiose ti loderà la mia bocca.		

Quando penso a te che sei stato il mio aiuto,
esulto di gioia all’ombra delle tue ali.
A te si stringe l’anima mia:
la tua destra mi sostiene. 	

DALLA LETTERA DI SAN PAOLO APOSTOLO AI GÀLATI (Gal 3, 26-29)
Fratelli, tutti voi siete figli di Dio mediante la fede in Cristo Gesù, poiché quanti siete stati battezzati in Cristo vi siete rivestiti di Cristo. Non c’è Giudeo né Greco; non c’è schiavo né libero; non c’è maschio e femmina, perché tutti voi siete uno in Cristo Gesù. 
Se appartenete a Cristo, allora siete discendenza di Abramo, eredi secondo la promessa. Parola di Dio.

«Tutti voi siete uno in Cristo Gesù»: perché questa realtà diventi visibile – dato che tutta l'umanità, come dice un Padre della Chiesa, all'inizio era come un vaso stupendo che è caduto e coi suoi frantumi ha riempito la terra – per potere diventare quell’unità operativa che già Cristo ha creato in noi, credete, ce ne vuole tanta di croce! Perché quando mettete insieme dei cocci ti grattano, ti danno fastidio, ti scorticano, però nel medesimo tempo, nell'accettare di essere scorticati da questi cocci, si redime e si salva. Il cristiano ha un modo di vivere che chiede tanta quantità d'amore ed è via di salvezza e di espiazione. 

Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.

DAL VANGELO SECONDO LUCA (Lc 9, 18-24)	
Un giorno Gesù si trovava in un luogo solitario a pregare. I discepoli erano con lui ed egli pose loro questa domanda: «Le folle, chi dicono che io sia?». Essi risposero: «Giovanni il Battista; altri dicono Elìa; altri uno degli antichi profeti che è risorto». Allora domandò loro: «Ma voi, chi dite che io sia?». Pietro rispose: «Il Cristo di Dio». Egli ordinò loro severamente di non riferirlo ad alcuno. «Il Figlio dell’uomo – disse – deve soffrire molto, essere rifiutato dagli anziani, dai capi dei sacerdoti e dagli scribi, venire ucciso e risorgere il terzo giorno».
Poi, a tutti, diceva: «Se qualcuno vuole venire dietro a me, rinneghi se stesso, prenda la sua croce ogni giorno e mi segua. Chi vuole salvare la propria vita, la perderà, ma chi perderà la propria vita per causa mia, la salverà». Parola del Signore.

Il Signore chiede agli apostoli: «La gente chi dice che io sia?» e riportano quello che la gente dice. Poi, non li lascia sfuggire: «E voi, chi dite che io sia?» e Pietro legge nella realtà presente il mistero di Dio: «Tu sei il Cristo, il Figlio del Dio vivente». Egli ordina di non dirlo alla gente, e poi dice: «Il figlio dell'uomo deve soffrire molto, essere rifiutato dagli anziani, dai sommi sacerdoti, dagli scribi: essere messo a morte e risorgere il terzo giorno». Gesù è venuto a portare la salvezza all'uomo, però perché l'uomo possa accorgersi di quella salvezza, ecco che Cristo deve passare attraverso la morte. Cristo non ci ha redenti perché è morto in croce, ma perché ci ha amati, e perché ci ha amati è morto in croce. Cioè: la redenzione raggiunge nella croce di Cristo il massimo della manifestazione dell'amore che redime. Quindi la croce è una manifestazione di un amore che raggiunge il tutto e la definitività; è quell'amore lì che ha un potere di redenzione. La croce è la prova che lui è il mio salvatore, ed io vengo unito alla croce di Cristo perché vengo unito all'amore di Cristo, e passo attraverso la via obbligata su questa terra per esprimere l'amore, che è la croce. Non si redime se non attraverso un amore che necessariamente passa attraverso la croce. 

Lunedì 24 Giugno
S. Simplicio
Natività di S. Giovanni Battista (s)

Giornata mondiale per la carità del Papa

Oggi si fa memoria della nascita di Giovanni Battista, il figlio che Elisabetta, cugina di Maria, e Zaccaria ebbero in età avanzata. Al di fuori di Gesù e Maria, Giovanni è l’unico a venir ricordato nel giorno della nascita, per il suo legame con Gesù. Profeta di Dio, preparò i suoi contemporanei all’incontro con Gesù. 

DAL LIBRO DEL PROFETA ISAÌA (Is 49, 1-6)
Ascoltatemi, o isole, udite attentamente, nazioni lontane; il Signore dal seno materno mi ha chiamato, fino dal grembo di mia madre ha pronunciato il mio nome. Ha reso la mia bocca come spada affilata, mi ha nascosto all’ombra della sua mano, mi ha reso freccia appuntita, mi ha riposto nella sua farètra.
Mi ha detto: «Mio servo tu sei, Israele, sul quale manifesterò la mia gloria».
Io ho risposto: «Invano ho faticato, per nulla e invano ho consumato le mie forze.
Ma, certo, il mio diritto è presso il Signore, la mia ricompensa presso il mio Dio».
Ora ha parlato il Signore, che mi ha plasmato suo servo dal seno materno per ricondurre a lui Giacobbe e a lui riunire Israele – poiché ero stato onorato dal Signore e Dio era stato la mia forza – e ha detto: «È troppo poco che tu sia mio servo per restaurare le tribù di Giacobbe e ricondurre i superstiti d’Israele.
Io ti renderò luce delle nazioni, perché porti la mia salvezza fino all’estremità della terra». Parola di Dio.

Dio sceglie fin dal seno materno coloro che chiama per una missione particolare, come Giovanni Battista (Lc 1,13-17), come Gesù (Lc 1,31), come l’apostolo Paolo (Gal 1,15). 
La vocazione è l'azione di Dio che fin dal nostro concepimento opera dentro di noi, fin dal Battesimo opera pian piano come vuole e poi, attraverso gli incontri che ti fa avere, la fa emergere. Ma quando tu dici il sì, non comprendi pienamente tutto; intravedi soltanto. Il Signore ci prende senza che noi possiamo pensare; ci coglie come ognuno di noi può essere colto. Non possiamo capire tutta la storia che lui vuole compiere in noi, ma quando compie il suo atto d'amore, ci trasforma. Lentamente il Signore ti spoglia di tutto. Perché? La grande maturità nella vocazione avviene quando la risposta sarà questa: «Signore, io non ho più motivi umani, ho solo te. Tu sei il motivo della mia vita». 
SALMO 138 (139)

Io ti rendo grazie: hai fatto di me una meraviglia stupenda.

Signore, tu mi scruti e mi conosci,
tu conosci quando mi siedo e quando mi alzo,
intendi da lontano i miei pensieri,
osservi il mio cammino e il mio riposo,
ti sono note tutte le mie vie.		

Sei tu che hai formato i miei reni
e mi hai tessuto nel grembo di mia madre.
Io ti rendo grazie:
hai fatto di me una meraviglia stupenda.		

Meravigliose sono le tue opere,
le riconosce pienamente l’anima mia.
Non ti erano nascoste le mie ossa
quando venivo formato nel segreto,
ricamato nelle profondità della terra. 
	
DAGLI ATTI DEGLI APOSTOLI (At 13, 22-26) 
In quei giorni, [nella sinagoga di Antiòchia di Pisìdia], Paolo diceva: «Dio suscitò per i nostri padri Davide come re, al quale rese questa testimonianza: “Ho trovato Davide, figlio di Iesse, uomo secondo il mio cuore; egli adempirà tutti i miei voleri”. Dalla discendenza di lui, secondo la promessa, Dio inviò, come salvatore per Israele, Gesù. Giovanni aveva preparato la sua venuta predicando un battesimo di conversione a tutto il popolo d’Israele. Diceva Giovanni sul finire della sua missione: “Io non sono quello che voi pensate! Ma ecco, viene dopo di me uno, al quale io non sono degno di slacciare i sandali”. Fratelli, figli della stirpe di Abramo, e quanti fra voi siete timorati di Dio, a noi è stata mandata la parola di questa salvezza». Parola di Dio.

Gesù è la luce del mondo. Giovanni è stato mandato da Dio ed era una prova sicura che Gesù è la luce del mondo, perché Giovanni non aveva come scopo della vita il denaro, le comodità, la gloria, appartenere a una classe sociale elevata! Scopo della sua vita era la santità. 
La santità non è altro che l’immersione totale in Gesù; è camminare per vivere in lui, con lui e per lui. Vivere in Gesù è il fine da raggiungere. Allora non c’è più il peccato, c’è pace e gioia, perché non sei posseduto dal limite delle cose, ma vivi in Lui, che è infinito d’amore dentro il limite delle cose. 

Alleluia, alleluia.
Tu, bambino, sarai chiamato profeta dell’Altissimo
perché andrai innanzi al Signore a preparargli le strade,
Alleluia.

DAL VANGELO SECONDO LUCA (Lc 1, 57-66.80)	
Per Elisabetta si compì il tempo del parto e diede alla luce un figlio. I vicini e i parenti udirono che il Signore aveva manifestato in lei la sua grande misericordia, e si rallegravano con lei. Otto giorni dopo vennero per circoncidere il bambino e volevano chiamarlo con il nome di suo padre, Zaccarìa. Ma sua madre intervenne: «No, si chiamerà Giovanni». Le dissero: «Non c’è nessuno della tua parentela che si chiami con questo nome». Allora domandavano con cenni a suo padre come voleva che si chiamasse. Egli chiese una tavoletta e scrisse: «Giovanni è il suo nome». Tutti furono meravigliati. All’istante gli si aprì la bocca e gli si sciolse la lingua, e parlava benedicendo Dio. 
Tutti i loro vicini furono presi da timore, e per tutta la regione montuosa della Giudea si discorreva di tutte queste cose. Tutti coloro che le udivano, le custodivano in cuor loro, dicendo: «Che sarà mai questo bambino?». E davvero la mano del Signore era con lui.
Il bambino cresceva e si fortificava nello spirito. Visse in regioni deserte fino al giorno della sua manifestazione a Israele. 
Parola del Signore. 

La circoncisione era l’atto necessario per appartenere al popolo di Israele; pur essendo in se stesso un intervento chirurgico a scopo di igiene, era assunto a simbolo di appartenenza al popolo. Volevano chiamarlo con il nome di suo padre Zaccaria, ma sua madre si oppose e volle chiamarlo Giovanni che significa «dono di Dio». Suo padre scrisse (poiché era muto) su una tavoletta: «Giovanni è il suo nome». Il nome indicava l’identità della missione di chi lo portava. 
Dio Padre non ama genericamente, ma ama ognuno come se fosse l’unico; Dio dà a ciascuno i doni necessari a raggiungere meglio la santità e ad essere maggiormente idoneo alla costruzione del regno di Dio. Non ragionare nei termini dei mass media che hanno ben altri scopi da raggiungere; il tuo scopo è raggiungere la santità della vita! 

Martedì 25 Giugno
S. Massimo; S. Guglielmo di Montevergine; S. Prospero

DAL LIBRO DELLA GÈNESI (Gen 13, 2.5-18) 
Abram era molto ricco in bestiame, argento e oro. Ma anche Lot, che accompagnava Abram, aveva greggi e armenti e tende, e il territorio non consentiva che abitassero insieme, perché avevano beni troppo grandi e non potevano abitare insieme. Per questo sorse una lite tra i mandriani di Abram e i mandriani di Lot. I Cananei e i Perizziti abitavano allora nella terra. Abram disse a Lot: «Non vi sia discordia tra me e te, tra i miei mandriani e i tuoi, perché noi siamo fratelli. Non sta forse davanti a te tutto il territorio? Sepàrati da me. Se tu vai a sinistra, io andrò a destra; se tu vai a destra, io andrò a sinistra».
Allora Lot alzò gli occhi e vide che tutta la valle del Giordano era un luogo irrigato da ogni parte – prima che il Signore distruggesse Sòdoma e Gomorra – come il giardino del Signore, come la terra d’Egitto fino a Soar. Lot scelse per sé tutta la valle del Giordano e trasportò le tende verso oriente. Così si separarono l’uno dall’altro: Abram si stabilì nella terra di Canaan e Lot si stabilì nelle città della valle e piantò le tende vicino a Sòdoma. Ora gli uomini di Sòdoma erano malvagi e peccavano molto contro il Signore.
Allora il Signore disse ad Abram, dopo che Lot si era separato da lui: «Alza gli occhi, e dal luogo dove tu stai, spingi lo sguardo verso il settentrione e il mezzogiorno, verso l’oriente e l’occidente. Tutta la terra che tu vedi, io la darò a te e alla tua discendenza per sempre. Renderò la tua discendenza come la polvere della terra: se uno può contare la polvere della terra, potrà contare anche i tuoi discendenti. Àlzati, percorri la terra in lungo e in largo, perché io la darò a te». Poi Abram si spostò con le sue tende e andò a stabilirsi alle Querce di Mamre, che sono ad Ebron, e vi costruì un altare al Signore.
Parola di Dio. 

Lot è nipote di Abramo, figlio di suo fratello. Col nome di fratello gli Ebrei chiamano il nipote, il cugino, il parente lontano, i membri del popolo.
Dio ha messo alla prova Abramo quando anziano (75 anni), con la moglie Sara di 65 anni e per di più sterile da sempre, riceve la promessa che avrebbe avuto numerosa prole. Era evidente ad Abramo che senza un intervento speciale di Dio, egli non avrebbe avuto figli. Abramo si fidò totalmente di Dio. Dovette aspettare 25 anni per vedere adempiuta la promessa e non vacillò mai. E il miracolo avvenne. Anche oggi avvengono miracoli simili? Io vedo tanti ex tossicodipendenti che durante la tossicodipendenza erano la disperazione di coloro che amavano e che oggi vogliono essere fondamenta di una umanità nuova. Vedo carcerati diventare papà e mariti esemplari; vedo ex atei diventare amici di Dio. Tutti costoro e tanti altri sono risorti dalla morte, dal male e vivono una vita meravigliosa. Tutti costoro si fidano di Dio e del discernimento di chi nella Chiesa ha questo servizio. Prendi la tua vita in mano e destinala secondo fede, intelligenza e amore dicendo: «Tu Gesù sei via, verità, e vita».

SALMO 14 (15)

Signore, chi sarà ospite nella tua tenda?

Colui che cammina senza colpa,
pratica la giustizia
e dice la verità che ha nel cuore,
non sparge calunnie con la sua lingua. 

Non fa danno al suo prossimo
e non lancia insulti al suo vicino. 
Ai suoi occhi è spregevole il malvagio,
ma onora chi teme il Signore. 		

Non presta il suo denaro a usura
e non accetta doni contro l’innocente.
Colui che agisce in questo modo
resterà saldo per sempre. 			

Alleluia, alleluia.
Io sono la luce del mondo, dice il Signore;
chi segue me avrà la luce della vita.
Alleluia.

DAL VANGELO SECONDO MATTEO (Mt 7, 6.12-14)	
In quel tempo, Gesù disse ai suoi discepoli: «Non date le cose sante ai cani e non gettate le vostre perle davanti ai porci, perché non le calpestino con le loro zampe e poi si voltino per sbranarvi.
Tutto quanto volete che gli uomini facciano a voi, anche voi fatelo a loro: questa infatti è la Legge e i Profeti.
Entrate per la porta stretta, perché larga è la porta e spaziosa la via che conduce alla perdizione, e molti sono quelli che vi entrano. Quanto stretta è la porta e angusta la via che conduce alla vita, e pochi sono quelli che la trovano!». Parola del Signore.

Il nostro criterio nell’evangelizzare non deve essere il criterio della corrispondenza o meno dei disposti ad accogliere la parola. Il criterio è Gesù Salvatore. Tutti gli uomini hanno il diritto di accedere a Gesù ma questo criterio non esclude la prudenza: «Non gettate le perle ai porci». Il problema vero siamo noi, la nostra vita che deve fare risplendere Gesù. Ciò avviene nella misura che in noi c’è solo Gesù. 
Sia Gesù il motore della tua vita e allora anche se sei in mezzo a miscredenti che combattono la fede, tu, con il tuo modo diverso di agire, porti loro il Cristo. Diranno: «Guarda come si sta bene vicino a lui, non ti parla di sé ma ti parla di Dio, anche se parla di sé». In altre parole: fai risplendere in te la luce che viene dal Signore, comunica questa luce che hai ricevuto. Essere abitati da Dio è una condizione di vita stupenda che puoi comunicare agli altri!

Mercoledì 26 Giugno
Ss. Giovanni e Paolo; S. Vigilio; S. Josemaria Escrivà de B.

DAL LIBRO DELLA GÈNESI (Gen 15, 1-12.17-18) 
In quei giorni, fu rivolta ad Abram, in visione, questa parola del Signore: «Non temere, Abram. Io sono il tuo scudo; la tua ricompensa sarà molto grande». Rispose Abram: «Signore Dio, che cosa mi darai? Io me ne vado senza figli e l’erede della mia casa è Elièzer di Damasco». Soggiunse Abram: «Ecco, a me non hai dato discendenza e un mio domestico sarà mio erede». 
Ed ecco, gli fu rivolta questa parola dal Signore: «Non sarà costui il tuo erede, ma uno nato da te sarà il tuo erede». Poi lo condusse fuori e gli disse: «Guarda in cielo e conta le stelle, se riesci a contarle»; e soggiunse: «Tale sarà la tua discendenza». Egli credette al Signore, che glielo accreditò come giustizia. E gli disse: «Io sono il Signore, che ti ho fatto uscire da Ur dei Caldei per darti in possesso questa terra». Rispose: «Signore Dio, come potrò sapere che ne avrò il possesso?». Gli disse: «Prendimi una giovenca di tre anni, una capra di tre anni, un ariete di tre anni, una tortora e un colombo». 
Andò a prendere tutti questi animali, li divise in due e collocò ogni metà di fronte all’altra; non divise però gli uccelli. Gli uccelli rapaci calarono su quei cadaveri, ma Abram li scacciò. Mentre il sole stava per tramontare, un torpore cadde su Abram, ed ecco terrore e grande oscurità lo assalirono. Quando, tramontato il sole, si era fatto buio fitto, ecco un braciere fumante e una fiaccola ardente passare in mezzo agli animali divisi. 
In quel giorno il Signore concluse quest’alleanza con Abram: «Alla tua discendenza io do questa terra, dal fiume d’Egitto al grande fiume, il fiume Eufrate». Parola di Dio. 

Abramo era andato oltre negli anni e dice al Signore: «Tutto quello che ho lo dovrò dare al mio servo di Damasco, non ho un figlio». Il Signore gli dice : «Sta' tranquillo, guarda le stelle del cielo, puoi contarle? No, tanti figli io ti darò!». Capirai! Sara era sterile! Dio spinge proprio all’estremo Abramo e poi arriva il momento di mantenere la promessa: 25 anni lo fa aspettare. Quando nasce Isacco, Abramo ha 100 anni suonati! A noi viene da ridere: chi avrebbe mandato un vecchietto a creare un popolo, il popolo santo di Dio, all’età di 75 anni? I tempi di Dio non sono i tempi dell’uomo! Gli insuccessi non sono insuccessi nel regno di Dio, se li leggi come il Signore sono solo delle tappe. È così il modo di agire di Dio! Forse che il modo di agire di Dio è contro il modo di agire dell’uomo? Dio non si serve dell’uomo? L’uomo diventa saggio non quando fa il pro e il contro, secondo la moda umana di ragionare, ma tenendo presente gli elementi della storia di Dio nel mondo: quella è la saggezza, e lo Spirito Santo dà questo. 
Non esiste il tempo che passa e che ti invecchia, perché quello che Dio ti chiede ti fa sempre nuovo! Il tuo cuore ha preso la via della giovinezza permanente?

SALMO 104 (105)

Il Signore si è sempre ricordato della sua alleanza.

Rendete grazie al Signore e invocate il suo nome,
proclamate fra i popoli le sue opere.
A lui cantate, a lui inneggiate,
meditate tutte le sue meraviglie. 	

Gloriatevi del suo santo nome:
gioisca il cuore di chi cerca il Signore.
Cercate il Signore e la sua potenza,
ricercate sempre il suo volto. 		

Voi, stirpe di Abramo, suo servo,
figli di Giacobbe, suo eletto.
È lui il Signore, nostro Dio:
su tutta la terra i suoi giudizi.		

Si è sempre ricordato della sua alleanza,
parola data per mille generazioni,
dell’alleanza stabilita con Abramo
e del suo giuramento a Isacco.

Alleluia, alleluia.
Rimanete in me e io in voi, dice il Signore;
chi rimane in me porta molto frutto.
Alleluia.

DAL VANGELO SECONDO MATTEO (Mt 7, 15-20)	
In quel tempo, Gesù disse ai suoi discepoli: «Guardatevi dai falsi profeti, che vengono a voi in veste di pecore, ma dentro sono lupi rapaci! Dai loro frutti li riconoscerete. Si raccoglie forse uva dagli spini, o fichi dai rovi? Così ogni albero buono produce frutti buoni e ogni albero cattivo produce frutti cattivi; un albero buono non può produrre frutti cattivi, né un albero cattivo produrre frutti buoni. Ogni albero che non dà buon frutto viene tagliato e gettato nel fuoco. Dai loro frutti dunque li riconoscerete». Parola del Signore.

La fede si esprime con una professione aperta e con la carità. Se l'esistenza è un amore con Cristo per forza darà i frutti dell'amore! Gesù lo aveva detto chiaro: «Dai loro frutti li riconoscerete». La fede deve crescere, però è ancora oscura: abbiamo tanto di chiaro da stare in piedi ma tanto di oscuro da continuare a cercare e soffrire, ma è quell’oscuro che è affascinante perché io vado oltre, non terminerò mai il mio cammino. L’uomo che non ha più nulla da scoprire può chiudere e dire: «Io appartengo al passato, non al futuro». Colui che ha da scoprire è continuamente proiettato verso l’infinito che viene. Colui che è affascinato dal mistero, è sempre presente nella storia, è sempre nuovo, è sempre aperto. Colui che invece non accetta più il mistero ha già chiuso, è ricco, perciò è già morto e sepolto, ha già finito, non c’è posto per un avvenire per lui. È il povero che di fronte al mistero corre e cammina in una gioia senza fine!


Giovedì 27 Giugno
S. Cirillo di Alessandria (mf); S. Arialdo

Cirillo, nato nel 370, nel 412 divenne patriarca d’Alessandria d’Egitto. Fu un grande difensore dell’ortodossia. Presiedette il Concilio di Efeso (431) che definì la maternità divina di Maria e condannò Nestorio. Morì il 27 giugno 444. Leone XIII lo proclamò dottore della Chiesa.

DAL LIBRO DELLA GÈNESI (Gen 16, 6b-12.15-16) 
In quei giorni, Sarài maltrattò Agar, tanto che quella fuggì dalla sua presenza. La trovò l’angelo del Signore presso una sorgente d’acqua nel deserto, la sorgente sulla strada di Sur, e le disse: «Agar, schiava di Sarài, da dove vieni e dove vai?». Rispose: «Fuggo dalla presenza della mia padrona Sarài». Le disse l’angelo del Signore: «Ritorna dalla tua padrona e restale sottomessa». Le disse ancora l’angelo del Signore: «Moltiplicherò la tua discendenza e non si potrà contarla, tanto sarà numerosa». Soggiunse poi l’angelo del Signore: «Ecco, sei incinta: partorirai un figlio e lo chiamerai Ismaele, perché il Signore ha udito il tuo lamento. Egli sarà come un asino selvatico; la sua mano sarà contro tutti e la mano di tutti contro di lui, e abiterà di fronte a tutti i suoi fratelli».
Agar partorì ad Abram un figlio e Abram chiamò Ismaele il figlio che Agar gli aveva partorito. Abram aveva ottantasei anni quando Agar gli partorì Ismaele. Parola di Dio. 

Dio scrive dritto anche attraverso le righe storte: il suo progetto, infatti, non fu fermato da queste due donne inconciliabili tra di loro. Per noi quanto è difficile inserirci nel mistero profondo di Dio! Le cose sembrano storte, relativamente a noi: è il principio della relatività di Einstein. Sono storte relativamente a noi, e invece sono a dritte per Lui. Non si può ridurre la verità al nostro modo di ragionare, ma c'è qualcosa che va oltre, occorre cambiare mentalità: dobbiamo entrare nel Mistero di Dio, addentrarci dentro di lui. Il Signore vuole che capiamo che la sorte degli uomini ce l'ha lui in mano, e che noi siamo suoi servi. Entra nel progetto di Dio, stai in silenzio, contempla il mistero di Dio! 

SALMO 105 (106)

Rendete grazie al Signore, perché è buono.

Rendete grazie al Signore, perché è buono,
perché il suo amore è per sempre.
Chi può narrare le prodezze del Signore,
far risuonare tutta la sua lode? 		

Beati coloro che osservano il diritto
e agiscono con giustizia in ogni tempo.
Ricòrdati di me, Signore, per amore del tuo popolo. 	

Visitami con la tua salvezza,
perché io veda il bene dei tuoi eletti,
gioisca della gioia del tuo popolo,
mi vanti della tua eredità. 		

Alleluia, alleluia.
Se uno mi ama, osserverà la mia parola, dice il Signore,
e il Padre mio lo amerà e noi verremo a lui.
Alleluia.

DAL VANGELO SECONDO MATTEO (Mt 7, 21-29)	
In quel tempo, Gesù disse ai suoi discepoli: «Non chiunque mi dice: “Signore, Signore”, entrerà nel regno dei cieli, ma colui che fa la volontà del Padre mio che è nei cieli. In quel giorno molti mi diranno: “Signore, Signore, non abbiamo forse profetato nel tuo nome? E nel tuo nome non abbiamo forse scacciato demòni? E nel tuo nome non abbiamo forse compiuto molti prodigi?”. Ma allora io dichiarerò loro: “Non vi ho mai conosciuti. Allontanatevi da me, voi che operate l’iniquità!”.
Perciò chiunque ascolta queste mie parole e le mette in pratica, sarà simile a un uomo saggio, che ha costruito la sua casa sulla roccia. Cadde la pioggia, strariparono i fiumi, soffiarono i venti e si abbatterono su quella casa, ma essa non cadde, perché era fondata sulla roccia. Chiunque ascolta queste mie parole e non le mette in pratica, sarà simile a un uomo stolto, che ha costruito la sua casa sulla sabbia. Cadde la pioggia, strariparono i fiumi, soffiarono i venti e si abbatterono su quella casa, ed essa cadde e la sua rovina fu grande».
Quando Gesù ebbe terminato questi discorsi, le folle erano stupite del suo insegnamento: egli infatti insegnava loro come uno che ha autorità, e non come i loro scribi. Parola del Signore.

Qualsiasi azione compiuta, anche straordinaria, ma priva della fede, della vita in Gesù, del cammino nella volontà di Dio, non salverà. Rimango colpito, tante volte, quando scopro che non ragiono secondo Gesù. Oppure quando mi prende una preoccupazione, mi chiedo: «Com’è messa la mia relazione con te, Gesù?». Mi accorgo che sono ateo, nel senso che sono senza Gesù. Allora è ovvio che siamo come quando c’è un vuoto d’aria per cui tutta l’aria che è intorno tende ad entrare in quel vuoto. Quando siamo vuoti di Dio tutte le sporcizie del mondo entrano. Dobbiamo continuamente fare il vuoto delle sporcizie, e la macchina speciale che fa il vuoto è la nostra relazione con Gesù. La nostra maturità è proporzionata alla capacità di metterci in relazione sempre più profonda con Dio, perché in lui capiamo tutte le cose e anche tutti gli avvenimenti. 

Venerdì 28 Giugno
S. Ireneo (m); S. Vincenza Gerosa

Ireneo nacque a Smirne (Turchia) verso il 130 e venne educato da san Policarpo, discepolo dell’apostolo Giovanni. Ireneo fu successore di san Fotino, vescovo martirizzato a Lione nel 177. Innamorato della verità ricevuta dagli apostoli, ha lottato tutta la vita per difenderla dalla contaminazione delle eresie. Il suo martirio è avvenuto probabilmente nel 202.

DAL LIBRO DELLA GÈNESI (Gen 17, 1.9-10.15-22) 
Quando Abram ebbe novantanove anni, il Signore gli apparve e gli disse: «Io sono Dio l’Onnipotente: cammina davanti a me e sii integro».
Disse [di nuovo] Dio ad Abramo: «Da parte tua devi osservare la mia alleanza, tu e la tua discendenza dopo di te, di generazione in generazione. Questa è la mia alleanza che dovete osservare, alleanza tra me e voi e la tua discendenza dopo di te: sia circonciso tra voi ogni maschio». Dio aggiunse ad Abramo: «Quanto a Sarài tua moglie, non la chiamerai più Sarài, ma Sara. Io la benedirò e anche da lei ti darò un figlio; la benedirò e diventerà nazioni, e re di popoli nasceranno da lei». Allora Abramo si prostrò con la faccia a terra e rise e pensò: «A uno di cento anni può nascere un figlio? E Sara all’età di novant’anni potrà partorire?». Abramo disse a Dio: «Se almeno Ismaele potesse vivere davanti a te!». E Dio disse: «No, Sara, tua moglie, ti partorirà un figlio e lo chiamerai Isacco. Io stabilirò la mia alleanza con lui come alleanza perenne, per essere il Dio suo e della sua discendenza dopo di lui. Anche riguardo a Ismaele io ti ho esaudito: ecco, io lo benedico e lo renderò fecondo e molto, molto numeroso: dodici prìncipi egli genererà e di lui farò una grande nazione. Ma stabilirò la mia alleanza con Isacco, che Sara ti partorirà a questa data l’anno venturo». Dio terminò così di parlare con lui e lasciò Abramo, levandosi in alto.
Parola di Dio. 

Abramo ebbe il suo primo figlio dalla schiava perché glielo domandò Sara, la quale non poteva aver figli perché sterile. Secondo il modo di allora di concepire disse ad Abramo: «Dammi un figlio» – perché i figli della schiava erano tutti della padrona – e nasce Ismaele. Abramo ha 85 anni quando ha messo al mondo quel figlio. Sara ne aveva 75. Poi quando lui aveva 99 anni e Sara 89 il Signore gli dice: «Ti darò un figlio che verrà da tua moglie». A Sara è scappato da ridere! Abramo invece ha creduto. Sara a 90 anni ebbe il figlio della promessa, figlio della fede. La grande fede di Abramo, il padre nostro Abramo! Se voi guardate la storia sacra, è fatta tutta dai poveri o dai ricchi che si sono fatti poveri. Raccontate la storia di Dio, la storia sacra dentro di voi! Perché voi siete il campo di Dio, la vigna di Dio, il popolo di Dio che fa storia su questa terra. Benedite Dio, celebrate le meraviglie di Dio perché è lui che le compie dentro di voi!

SALMO 127 (128)

Benedetto l’uomo che teme il Signore.

Beato chi teme il Signore
e cammina nelle sue vie.
Della fatica delle tue mani ti nutrirai,
sarai felice e avrai ogni bene.		

La tua sposa come vite feconda
nell’intimità della tua casa;
i tuoi figli come virgulti d’ulivo
intorno alla tua mensa.		

Ecco com’è benedetto
l’uomo che teme il Signore.
Ti benedica il Signore da Sion.
Possa tu vedere il bene di Gerusalemme
tutti i giorni della tua vita!		

Alleluia, alleluia.
Cristo ha preso le nostre infermità
e si è caricato delle nostre malattie.
Alleluia.

DAL VANGELO SECONDO MATTEO (Mt 8, 1-4)	
Quando Gesù scese dal monte, molta folla lo seguì. Ed ecco, si avvicinò un lebbroso, si prostrò davanti a lui e disse: «Signore, se vuoi, puoi purificarmi». Tese la mano e lo toccò dicendo: «Lo voglio: sii purificato!». E subito la sua lebbra fu guarita. Poi Gesù gli disse: «Guàrdati bene dal dirlo a qualcuno; va’ invece a mostrarti al sacerdote e presenta l’offerta prescritta da Mosè come testimonianza per loro». Parola del Signore.

Colui che era affetto dalla lebbra o sospettato di lebbra, doveva essere emarginato, cioè doveva essere cancellato dalla comunità e starsene fuori. Nessuno poteva avvicinarsi al lebbroso, perché il lebbroso era l'immondo degli immondi. L'emarginazione era “da” e “per”, cioè nessuno poteva avvicinarsi a lui, come lui non poteva avvicinarsi agli altri. Gesù rompe questa situazione toccando il lebbroso. 
Oggi l'emarginazione è più sottile, e più grave. L'emarginazione nasce dal cuore dell'uomo che è confuso e non capisce più o non vuole capire. C'è un principio dentro l'uomo decaduto nel male: l'uomo tende a far fuori colui che è diverso. L'uomo non vuole farsi carico del diverso! Ha paura, vuole che ogni uomo si adatti a lui, non invece lui adattarsi alle situazioni del suo prossimo. Se noi ragionassimo in questo secondo modo, avverrebbe su questa terra la più grande rivoluzione che sia mai stata fatta. Ma le rivoluzioni vengono fatte sempre da alcuni per il bene di un gruppo. La vera rivoluzione cambia il cuore dell'uomo! Quanto abbiamo da convertirci! Almeno una volta alla settimana stringete la mano ad un povero, altrimenti come farete a capire il pianto che c'è dentro al cuore dell'uomo se non state al suo fianco? 

Sabato 29 Giugno
B. Raimondo Lullo
Ss. Pietro e Paolo Ap. (s)

DAGLI ATTI DEGLI APOSTOLI (At 12, 1-11)
In quel tempo il re Erode cominciò a perseguitare alcuni membri della Chiesa. Fece uccidere di spada Giacomo, fratello di Giovanni. Vedendo che ciò era gradito ai Giudei, fece arrestare anche Pietro. Erano quelli i giorni degli Àzzimi. Lo fece catturare e lo gettò in carcere, consegnandolo in custodia a quattro picchetti di quattro soldati ciascuno, col proposito di farlo comparire davanti al popolo dopo la Pasqua. Mentre Pietro dunque era tenuto in carcere, dalla Chiesa saliva incessantemente a Dio una preghiera per lui. In quella notte, quando Erode stava per farlo comparire davanti al popolo, Pietro, piantonato da due soldati e legato con due catene, stava dormendo, mentre davanti alle porte le sentinelle custodivano il carcere. 
Ed ecco, gli si presentò un angelo del Signore e una luce sfolgorò nella cella. Egli toccò il fianco di Pietro, lo destò e disse: «Àlzati, in fretta!». E le catene gli caddero dalle mani. L’angelo gli disse: «Mettiti la cintura e légati i sandali». E così fece. L’angelo disse: «Metti il mantello e seguimi!». Pietro uscì e prese a seguirlo, ma non si rendeva conto che era realtà ciò che stava succedendo per opera dell’angelo: credeva invece di avere una visione.
Essi oltrepassarono il primo posto di guardia e il secondo e arrivarono alla porta di ferro che conduce in città; la porta si aprì da sé davanti a loro. Uscirono, percorsero una strada e a un tratto l’angelo si allontanò da lui. 
Pietro allora, rientrato in sé, disse: «Ora so veramente che il Signore ha mandato il suo angelo e mi ha strappato dalla mano di Erode e da tutto ciò che il popolo dei Giudei si attendeva». Parola di Dio.

I Giudei credevano di avere chiuso la partita con la crocifissione di Gesù. Essi avevano crocifisso il Giusto, ma non avevano pensato che il movimento di giustizia da lui iniziato non poteva arrestarsi con la morte di chi l’aveva avviato. Gesù l’aveva detto: «Una volta elevato da terra attirerò tutti a me» (Gv. 12,32). La previsione si stava avverando: il numero di coloro che si convertivano a Gesù cresceva di giorno in giorno. I capi dei Giudei si scagliarono contro Pietro, responsabile e fondamento del nuovo popolo che cresceva perché fedele all’insegnamento degli Apostoli, alla preghiera, all’Eucaristia. Erano un cuor solo e un’anima sola. Il popolo era tenuto unito da Pietro e dalla gioia e tenerezza di Maria, la madre di Gesù divenuta anche madre della Chiesa.

SALMO 33 (34)

Il Signore mi ha liberato da ogni paura.

Benedirò il Signore in ogni tempo,
sulla mia bocca sempre la sua lode.
Io mi glorio nel Signore:
i poveri ascoltino e si rallegrino.	

Magnificate con me il Signore,
esaltiamo insieme il suo nome.
Ho cercato il Signore: mi ha risposto
e da ogni mia paura mi ha liberato.		

Guardate a lui e sarete raggianti,
i vostri volti non dovranno arrossire.
Questo povero grida e il Signore lo ascolta,
lo salva da tutte le sue angosce.	 

L’angelo del Signore si accampa
attorno a quelli che lo temono, e li libera.
Gustate e vedete com’è buono il Signore;
beato l’uomo che in lui si rifugia.		

DALLA SECONDA LETTERA DI SAN PAOLO APOSTOLO A TIMÒTEO (2Tm 4, 6-8.17-18)
Figlio mio, io sto per essere versato in offerta ed è giunto il momento che io lasci questa vita. Ho combattuto la buona battaglia, ho terminato la corsa, ho conservato la fede. 
Ora mi resta soltanto la corona di giustizia che il Signore, il giudice giusto, mi consegnerà in quel giorno; non solo a me, ma anche a tutti coloro che hanno atteso con amore la sua manifestazione.
Il Signore però mi è stato vicino e mi ha dato forza, perché io potessi portare a compimento l’annuncio del Vangelo e tutte le genti lo ascoltassero: e così fui liberato dalla bocca del leone. 
Il Signore mi libererà da ogni male e mi porterà in salvo nei cieli, nel suo regno; a lui la gloria nei secoli dei secoli. Amen. Parola di Dio.

Paolo è sempre stato entusiasta del dono che gli è stato fatto, essere cioè apostolo (mandato) che va nel mondo intero a fare conoscere la nuova vita in Cristo, il mondo nuovo, i nuovi cieli e la nuova terra. Ora sente che ha portato a termine la missione che gli era stata affidata. L’ha portata avanti in mezzo a tante sofferenze e persecuzioni ed ha conservato la relazione di vita con Gesù, che è stato la sua forza. Egli canta la gloria di Dio perché è completamente libero da sé e posseduto da Gesù. 
Anche per noi il sì incondizionato a Cristo ci fa diventare strumenti della salvezza per il mondo intero. 

Alleluia, alleluia.
Tu sei Pietro e su questa pietra edificherò la mia Chiesa 
e le potenze degli inferi non prevarranno su di essa.
Alleluia.

DAL VANGELO SECONDO MATTEO (Mt 16, 13-19)	
In quel tempo, Gesù, giunto nella regione di Cesarèa di Filippo, domandò ai suoi discepoli: «La gente, chi dice che sia il Figlio dell’uomo?». Risposero: «Alcuni dicono Giovanni il Battista, altri Elìa, altri Geremìa o qualcuno dei profeti». Disse loro: «Ma voi, chi dite che io sia?». Rispose Simon Pietro: «Tu sei il Cristo, il Figlio del Dio vivente». E Gesù gli disse: «Beato sei tu, Simone, figlio di Giona, perché né carne né sangue te lo hanno rivelato, ma il Padre mio che è nei cieli. E io a te dico: tu sei Pietro e su questa pietra edificherò la mia Chiesa e le potenze degli inferi non prevarranno su di essa. A te darò le chiavi del regno dei cieli: tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli». 
Parola del Signore.

Gesù provoca gli apostoli perché si pronuncino nei suoi confronti. Pietro allora, illuminato da Dio Padre, esclama: «Tu sei il Messia, figlio del Dio vivente». In altre parole: «Tu sei Dio venuto a reggere direttamente il tuo popolo». Gesù conferma, dichiarando che ciò che ha affermato viene dal Padre. Gesù poi continua dicendo che Pietro sarà il fondamento (visibile) di questa nuova aggregazione, di questo nuovo popolo di Dio, la sua Chiesa. A Pietro ha dato il potere di legare e di sciogliere. Lo Spirito Santo richiama a tutti la verità, ma la garanzia che sia veramente la verità viene data solo dall'apostolo, che ha il potere del discernimento; è maestro della fede. Gesù ha creato una realtà vivente e non statica, ha creato una comunità che vive nella fede con l'apostolo che la conferma, cioè il Papa. Che bello questo! 
Rimanete uniti nelle comunità, nelle parrocchie, nelle diocesi con i nostri vescovi e con il Papa perché sono gli unici garanti della vera fede. 

DOMENICA 30 GIUGNO
Ss. Primi martiri Chiesa di Roma
XIII Domenica del Tempo Ordinario

DAL PRIMO LIBRO DEI RE (1Re 19, 16b.19-21)
In quei giorni, il Signore disse a Elìa: «Ungerai Eliseo, figlio di Safat, di Abel-Mecolà, come profeta al tuo posto». Partito di lì, Elìa trovò Eliseo, figlio di Safat. Costui arava con dodici paia di buoi davanti a sé, mentre egli stesso guidava il dodicesimo. Elìa, passandogli vicino, gli gettò addosso il suo mantello. Quello lasciò i buoi e corse dietro a Elìa, dicendogli: «Andrò a baciare mio padre e mia madre, poi ti seguirò». Elìa disse: «Va’ e torna, perché sai che cosa ho fatto per te». 
Allontanatosi da lui, Eliseo prese un paio di buoi e li uccise; con la legna del giogo dei buoi fece cuocere la carne e la diede al popolo, perché la mangiasse. Quindi si alzò e seguì Elìa, entrando al suo servizio. Parola di Dio.

La chiamata è iniziativa di Dio. Eliseo viene scelto direttamente da Dio e viene scelto improvvisamente, viene scelto al di fuori di qualsiasi preparazione tecnica o teologica.
C'erano delle scuole di profeti: lui era un campagnolo, un agricoltore, non viene dalle scuole. È direttamente Dio che lo prende e la consapevolezza di essere direttamente chiamato da Dio costituisce la forza del profeta. Egli non ha una missione propria da compiere, ha soltanto la missione di Dio da portare avanti e non ha niente di proprio da mettere avanti: ma solo il suo Dio. 
SALMO 15 (16)

Sei tu, Signore, l’unico mio bene.

Proteggimi, o Dio: in te mi rifugio.
Ho detto al Signore: «Il mio Signore sei tu».
Il Signore è mia parte di eredità e mio calice:
nelle tue mani è la mia vita.		

Benedico il Signore che mi ha dato consiglio;
anche di notte il mio animo mi istruisce.
Io pongo sempre davanti a me il Signore,
sta alla mia destra, non potrò vacillare.	

Per questo gioisce il mio cuore
ed esulta la mia anima;
anche il mio corpo riposa al sicuro,
perché non abbandonerai la mia vita negli inferi,
né lascerai che il tuo fedele veda la fossa.		

Mi indicherai il sentiero della vita,
gioia piena alla tua presenza,
dolcezza senza fine alla tua destra. 		

DALLA LETTERA DI SAN PAOLO APOSTOLO AI GÀLATI (Gal 5, 1.13-18)
Fratelli, Cristo ci ha liberati per la libertà! State dunque saldi e non lasciatevi imporre di nuovo il giogo della schiavitù. Voi infatti, fratelli, siete stati chiamati a libertà. Che questa libertà non divenga però un pretesto per la carne; mediante l’amore siate invece a servizio gli uni degli altri. Tutta la Legge infatti trova la sua pienezza in un solo precetto: «Amerai il tuo prossimo come te stesso». Ma se vi mordete e vi divorate a vicenda, badate almeno di non distruggervi del tutto gli uni gli altri!
Vi dico dunque: camminate secondo lo Spirito e non sarete portati a soddisfare il desiderio della carne. La carne infatti ha desideri contrari allo Spirito e lo Spirito ha desideri contrari alla carne; queste cose si oppongono a vicenda, sicché voi non fate quello che vorreste. Ma se vi lasciate guidare dallo Spirito, non siete sotto la Legge.
Parola di Dio.

Che cos’è il male? È tutto ciò che è contro la volontà di Dio. Che cos’è il bene? È tutto ciò che è secondo la volontà di Dio. Gesù, l’Unigenito del Padre, è venuto su questa terra per vivere da Figlio di Dio come uomo. Egli ci dice: «Il mio cibo è fare la volontà di colui che mi ha mandato a compiere la sua opera» (Gv4,34). L’opera di Dio che Gesù è venuto a compiere è la redenzione, per riportare l’umanità a Dio, perché gli uomini abbiano in abbondanza la vita (Gv10,10) e la gioia di Gesù in pienezza (Gv15,11). 
Gesù ci ha resi partecipi della vita di Dio, che crea una relazione nuova con Dio, la quale produce i frutti dello Spirito Santo: «Amore, gioia, pace, pazienza, benevolenza, bontà, fedeltà, mitezza, dominio di sé» (Gal 5,22). La relazione nuova con Dio si trasforma in una relazione nuova con gli uomini, relazione che si chiama amore verso Dio e verso gli uomini. È un solo amore: «Amerai il Signore Dio tuo, con tutto il cuore, con tutta la tua anima, con tutta la tua forza e con tutta la mente, e il prossimo tuo come te stesso» (Lc10,27). Questa è la legge della libertà con cui ci ha liberato Cristo. Oggi fa' un pieno di amore a Dio e amore a tutti quelli che incontri per gustare del tutto la libertà di Cristo! 

Alleluia, alleluia.
Parla, Signore, perché il tuo servo ti ascolta:
tu hai parole di vita eterna.
Alleluia.

DAL VANGELO SECONDO LUCA (Lc 9, 51-62)	
Mentre stavano compiendosi i giorni in cui sarebbe stato elevato in alto, Gesù prese la ferma decisione di mettersi in cammino verso Gerusalemme e mandò messaggeri davanti a sé. 
Questi si incamminarono ed entrarono in un villaggio di Samaritani per preparargli l’ingresso. Ma essi non vollero riceverlo, perché era chiaramente in cammino verso Gerusalemme. Quando videro ciò, i discepoli Giacomo e Giovanni dissero: «Signore, vuoi che diciamo che scenda un fuoco dal cielo e li consumi?». Si voltò e li rimproverò. E si misero in cammino verso un altro villaggio.
Mentre camminavano per la strada, un tale gli disse: «Ti seguirò dovunque tu vada». E Gesù gli rispose: «Le volpi hanno le loro tane e gli uccelli del cielo i loro nidi, ma il Figlio dell’uomo non ha dove posare il capo». 
A un altro disse: «Seguimi». E costui rispose: «Signore, permettimi di andare prima a seppellire mio padre». Gli replicò: «Lascia che i morti seppelliscano i loro morti; tu invece va’ e annuncia il regno di Dio». 
Un altro disse: «Ti seguirò, Signore; prima però lascia che io mi congedi da quelli di casa mia». Ma Gesù gli rispose: «Nessuno che mette mano all’aratro e poi si volge indietro, è adatto per il regno di Dio». Parola del Signore.

Gesù è molto duro e radicale: «Lascia che i morti seppelliscano i morti». Con questo sta ad indicare che nessuna cosa deve passare avanti alla proposta di Dio, perché nulla ha senso al di fuori di lui. Poi, ancora più radicalmente, a chi gli risponde: «Prima lascia che io mi congedi da quelli di casa», Gesù dice: «Chi pone mano all'aratro e poi si volge indietro non è adatto per il regno di Dio». Cioè colui che sente la vocazione di Dio deve guardare dritto dritto la vocazione senza compromessi, senza mezzi termini, senza limiti, perché se si volge indietro non farà altro che dipendere dal mondo e offuscare la chiamata di Dio, ma rovinerà la sua stessa chiamata perché la salvezza del mondo non è il mondo, ma Dio. La vocazione è una chiamata da parte di Dio ed è radicale e totale, non ammette quindi contrattazioni, non ammette assolutamente il voltarsi indietro! 
La consapevolezza di essere chiamato da Dio costituisce il movente, il motivo, il sostegno, la forza del tuo cammino?
