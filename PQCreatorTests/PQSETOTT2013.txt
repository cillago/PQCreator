DOMENICA 1 SETTEMBRE
S. Sisto; S. Egidio
XXII Domenica del Tempo Ordinario

8a Giornata per la salvaguardia del creato

DAL LIBRO DEL SIRÀCIDE (Sir 3, 17-20.28-29)
Figlio, compi le tue opere con mitezza, e sarai amato più di un uomo generoso.
Quanto più sei grande, tanto più fatti umile, e troverai grazia davanti al Signore.
Molti sono gli uomini orgogliosi e superbi, ma ai miti Dio rivela i suoi segreti.
Perché grande è la potenza del Signore, e dagli umili egli è glorificato.
Per la misera condizione del superbo non c’è rimedio, perché in lui è radicata la pianta del male.
Il cuore sapiente medita le parabole, un orecchio attento è quanto desidera il saggio. Parola di Dio.

Si è modesti quando non ci si gloria per le proprie capacità, ma si benedice Dio per i doni ricevuti, i quali vanno utilizzati secondo l’intenzione di lui che ce li ha dati. Non serve a niente essere grandi agli occhi degli uomini. La grandezza umana è tutto fumo e il fumo acceca; chi si lascia accecare dal successo vive stupidamente. Ciò che vale è «essere santi e immacolati agli occhi suoi nell’amore» (Ef 1,4), ed essere graditi a tutti coloro che vogliono la giustizia di Dio. È umile chi riconosce che fuori di Dio si è un nulla e si svuota di se stesso. Umile è essere come Maria che si riteneva un nulla fuori di Dio («Ha guardato l’umiltà della sua serva» Lc 1,48) ed era certa che tutto ciò che era in lei era opera di Dio. Chi è umile ascolta tutti, in particolare gli amici, e si lascia guidare da coloro che il Signore ha posto come amministratori dei suoi beni ed hanno il servizio della conferma. Il superbo è ateo perché è il dio di se stesso. Chi vuol fare ciò che gli pare e piace senza tenere conto né di Dio, né del prossimo, e segue se stesso in ogni suo sfizio, muore nella prigionia di se stesso. Chi è obbediente a Dio è creativo in ogni ambito di vita in cui viene a trovarsi ed entra nell’intelligenza d’amore di Dio. 

SALMO 67 (68)

Hai preparato, o Dio, una casa per il povero.

I giusti si rallegrano,
esultano davanti a Dio
e cantano di gioia.
Cantate a Dio, inneggiate al suo nome:
Signore è il suo nome.		

Padre degli orfani e difensore delle vedove
è Dio nella sua santa dimora.
A chi è solo, Dio fa abitare una casa,
fa uscire con gioia i prigionieri.		

Pioggia abbondante hai riversato, o Dio,
la tua esausta eredità tu hai consolidato
e in essa ha abitato il tuo popolo,
in quella che, nella tua bontà,
hai reso sicura per il povero, o Dio.		

DALLA LETTERA AGLI EBREI (Eb 12, 18-19.22-24a)
Fratelli, non vi siete avvicinati a qualcosa di tangibile né a un fuoco ardente né a oscurità, tenebra e tempesta, né a squillo di tromba e a suono di parole, mentre quelli che lo udivano scongiuravano Dio di non rivolgere più a loro la parola. 
Voi invece vi siete accostati al monte Sion, alla città del Dio vivente, alla Gerusalemme celeste e a migliaia di angeli, all’adunanza festosa e all’assemblea dei primogeniti i cui nomi sono scritti nei cieli, al Dio giudice di tutti e agli spiriti dei giusti resi perfetti, a Gesù, mediatore dell’alleanza nuova. Parola di Dio.

«Al terzo giorno, sul fare del mattino, vi furono tuoni, lampi; una nube densa sul monte e un suono fortissimo di tromba: tutto il popolo che era nell’accampamento fu scosso da tremore» (Es 19,16). Così il Signore si manifestò (teofania) nel deserto. Ora l’accostarsi a Dio non avviene più come è avvenuto sul monte Sinai. 
Noi non ci siamo avvicinati al Dio del tuono (segno della potenza), al Dio che sconquassa, ma siamo stati portati a Gesù che si è reso umile al punto da non essere riconosciuto come Dio. Gesù ha scelto di farsi uomo uguale in tutto e per tutto ai fratelli, al punto tale di correre il rischio di non essere riconosciuto come Dio, talmente egli ha rinunciato ad ogni differenza tra sé e gli uomini. Il buon Dio ha voluto proprio così: da ricco che era si è fatto povero perché noi diventassimo ricchi di lui!

Alleluia, alleluia.
Prendete il mio giogo sopra di voi, dice il Signore, 
e imparate da me, che sono mite e umile di cuore.
Alleluia.

DAL VANGELO SECONDO LUCA (Lc 14, 1.7-14)	
Avvenne che un sabato Gesù si recò a casa di uno dei capi dei farisei per pranzare ed essi stavano a osservarlo.
Diceva agli invitati una parabola, notando come sceglievano i primi posti: «Quando sei invitato a nozze da qualcuno, non metterti al primo posto, perché non ci sia un altro invitato più degno di te, e colui che ha invitato te e lui venga a dirti: “Cèdigli il posto!”. Allora dovrai con vergogna occupare l’ultimo posto. Invece, quando sei invitato, va’ a metterti all’ultimo posto, perché quando viene colui che ti ha invitato ti dica: “Amico, vieni più avanti!”. Allora ne avrai onore davanti a tutti i commensali. Perché chiunque si esalta sarà umiliato, e chi si umilia sarà esaltato».
Disse poi a colui che l’aveva invitato: «Quando offri un pranzo o una cena, non invitare i tuoi amici né i tuoi fratelli né i tuoi parenti né i ricchi vicini, perché a loro volta non ti invitino anch’essi e tu abbia il contraccambio. Al contrario, quando offri un banchetto, invita poveri, storpi, zoppi, ciechi; e sarai beato perché non hanno da ricambiarti. Riceverai infatti la tua ricompensa alla risurrezione dei giusti».
Parola del Signore.

A Bernardette Soubirous fu chiesto: «Perché la Madonna ha scelto te per apparire?», e lei ha risposto: «Se la Madonna avesse trovato una più miserabile di me, avrebbe scelto lei». Aveva ragione? Padre Pio quando era applaudito dai tantissimi pellegrini che andavano da lui, diceva: «Se sapessero chi sono io!». Era giusto ciò che diceva? I santi sono totalmente presi dall’amore di Dio che anche un peccato veniale lo avvertono come un qualcosa che noi peccatori non comprendiamo e per questo essi si mettono sempre all’ultimo posto. Mettersi all’ultimo posto è un atto di profonda onestà; mettersi al primo posto è separarsi dagli altri. Mettersi all’ultimo posto è avere il coraggio della verità. Mettersi all’ultimo posto è non tenere ciò che ci separa dagli ultimi, è mettere la nostra spalla sotto la loro croce, è condividere la loro vita, è andare a cercare coloro che tutti rifiutano, è rispondere bene ai “vu cumprà”, ai pulivetri, agli zingari. Prova, e la luce del Signore ti illuminerà.

Lunedì 2 Settembre
S. Elpidio; Ss. Alberto e Vito; S. Zenone

DALLA PRIMA LETTERA DI SAN PAOLO APOSTOLO AI TESSALONICÉSI (1Ts 4, 13-18)
Non vogliamo, fratelli, lasciarvi nell’ignoranza a proposito di quelli che sono morti, perché non siate tristi come gli altri che non hanno speranza. Se infatti crediamo che Gesù è morto e risorto, così anche Dio, per mezzo di Gesù, radunerà con lui coloro che sono morti. 
Sulla parola del Signore infatti vi diciamo questo: noi, che viviamo e che saremo ancora in vita alla venuta del Signore, non avremo alcuna precedenza su quelli che sono morti. Perché il Signore stesso, a un ordine, alla voce dell’arcangelo e al suono della tromba di Dio, discenderà dal cielo. E prima risorgeranno i morti in Cristo; quindi noi, che viviamo e che saremo ancora in vita, verremo rapiti insieme con loro nelle nubi, per andare incontro al Signore in alto, e così per sempre saremo con il Signore. Confortatevi dunque a vicenda con queste parole. Parola di Dio.

C’era chi era preoccupato per i morti perché assenti alla venuta del Signore. Paolo, sulla Parola del Signore, afferma con forza che quelli che saranno ancora viventi nel giorno che verrà Gesù, non avranno alcun vantaggio su quelli che sono morti. Essendo l’anima distaccata dal corpo, vive in attesa di riprendere il corpo nel giorno della risurrezione; il corpo è come dormiente. La risurrezione è un risveglio (Gv 11,11).
La morte separa l’anima dal corpo, ma nella risurrezione Dio ci dona la riunificazione dell’anima e del corpo in una nuova vita. Così come Cristo è risorto e vive per sempre, anche noi risusciteremo l’ultimo giorno!

SALMO 95 (96) 

Il Signore viene a giudicare la terra.

Cantate al Signore un canto nuovo,
cantate al Signore, uomini di tutta la terra.
In mezzo alle genti narrate la sua gloria,
a tutti i popoli dite le sue meraviglie. 

Grande è il Signore e degno di ogni lode,
terribile sopra tutti gli dèi.
Tutti gli dèi dei popoli sono un nulla,
il Signore invece ha fatto i cieli. 		

Gioiscano i cieli, esulti la terra,
risuoni il mare e quanto racchiude;
sia in festa la campagna e quanto contiene,
acclamino tutti gli alberi della foresta. 

Davanti al Signore che viene:
sì, egli viene a giudicare la terra;
giudicherà il mondo con giustizia
e nella sua fedeltà i popoli. 		 

Alleluia, alleluia.
Lo Spirito del Signore è sopra di me;
mi ha mandato a portare ai poveri il lieto annuncio.
Alleluia.

DAL VANGELO SECONDO LUCA (Lc 4, 16-30)	
In quel tempo, Gesù venne a Nàzaret, dove era cresciuto, e secondo il suo solito, di sabato, entrò nella sinagoga e si alzò a leggere. Gli fu dato il rotolo del profeta Isaìa; aprì il rotolo e trovò il passo dove era scritto: «Lo Spirito del Signore è sopra di me; per questo mi ha consacrato con l’unzione e mi ha mandato a portare ai poveri il lieto annuncio, a proclamare ai prigionieri la liberazione e ai ciechi la vista; a rimettere in libertà gli oppressi e proclamare l’anno di grazia del Signore».
Riavvolse il rotolo, lo riconsegnò all’inserviente e sedette. Nella sinagoga, gli occhi di tutti erano fissi su di lui. Allora cominciò a dire loro: «Oggi si è compiuta questa Scrittura che voi avete ascoltato».
Tutti gli davano testimonianza ed erano meravigliati delle parole di grazia che uscivano dalla sua bocca e dicevano: «Non è costui il figlio di Giuseppe?». Ma egli rispose loro: «Certamente voi mi citerete questo proverbio: “Medico, cura te stesso. Quanto abbiamo udito che accadde a Cafàrnao, fallo anche qui, nella tua patria!”». Poi aggiunse: «In verità io vi dico: nessun profeta è bene accetto nella sua patria. Anzi, in verità io vi dico: c’erano molte vedove in Israele al tempo di Elìa, quando il cielo fu chiuso per tre anni e sei mesi e ci fu una grande carestia in tutto il paese; ma a nessuna di esse fu mandato Elìa, se non a una vedova a Sarèpta di Sidòne. C’erano molti lebbrosi in Israele al tempo del profeta Elisèo; ma nessuno di loro fu purificato, se non Naamàn, il Siro».
All’udire queste cose, tutti nella sinagoga si riempirono di sdegno. Si alzarono e lo cacciarono fuori della città e lo condussero fin sul ciglio del monte, sul quale era costruita la loro città, per gettarlo giù. Ma egli, passando in mezzo a loro, si mise in cammino. Parola del Signore. 

Nella sinagoga a Nazareth, Gesù proclama il brano del profeta Isaia: «Lo Spirito del Signore è sopra di me; per questo mi ha consacrato con l'unzione, – e qui si presenta come il Messia, chiaro e tondo! – e mi ha mandato per annunziare ai poveri un lieto messaggio» (Lc 4,18). Gesù ha detto «ai poveri», non ha detto «ai ricchi». Perché? Perché i poveri hanno questa grandiosa missione di salvare il ricco che è “fratello”. Gesù è morto fuori dalle mura dove morivano i maledetti da Dio e dagli uomini. Erano maledetti dagli uomini e facevano loro credere che erano maledetti anche da Dio perché così fossero maledetti del tutto e gli altri potessero continuare a fare i propri comodi.
Sì, Gesù è morto maledetto tra i maledetti, forse perché ha voluto fare il rivoluzionario? No, affatto: egli è morto fuori le mura per amore di quelli che erano fuori come per l'amore di quelli che erano dentro; perché quelli che erano stati buttati via, esclusi dagli altri, non avevano più nessuna identità come quelli che erano dentro la città. Gesù è morto tra coloro che erano considerati maledetti per dire a quelli che erano dentro: riprendete tutti, date loro valore, fateli compiere la loro missione perché un popolo che lascia indietro qualcuno non è un popolo ma un’accozzaglia di gente. 
Un giorno, sotto l’azione dello Spirito Santo, nessuno potrà dire: «Questo è mio!», ma ciascuno dirà: «Tutto è nostro!». Che grande! 

Martedì 3 Settembre
S. Gregorio Magno (m); S. Febe; B. Guala 

Gregorio nacque a Roma intorno al 540. Divenne Papa nel 590. Gli è stato dato il titolo di Magno, come in precedenza a san Leone, per esprimere la gran levatura della sua personalità spirituale, perché si affaticò senza riposo a risolvere i problemi di governo della Chiesa, a eliminare la corruzione, a propagare il Vangelo nei paesi barbari, a risolvere questioni politiche, economiche, diplomatiche in un periodo molto travagliato della storia.

DALLA PRIMA LETTERA DI SAN PAOLO APOSTOLO AI TESSALONICÉSI (1Ts 5, 1-6.9-11)
Riguardo ai tempi e ai momenti, fratelli, non avete bisogno che ve ne scriva; infatti sapete bene che il giorno del Signore verrà come un ladro di notte. E quando la gente dirà: «C’è pace e sicurezza!», allora d’improvviso la rovina li colpirà, come le doglie una donna incinta; e non potranno sfuggire. Ma voi, fratelli, non siete nelle tenebre, cosicché quel giorno possa sorprendervi come un ladro. Infatti siete tutti figli della luce e figli del giorno; noi non apparteniamo alla notte, né alle tenebre. Non dormiamo dunque come gli altri, ma vigiliamo e siamo sobri. Dio infatti non ci ha destinati alla sua ira, ma ad ottenere la salvezza per mezzo del Signore nostro Gesù Cristo. Egli è morto per noi perché, sia che vegliamo sia che dormiamo, viviamo insieme con lui. Perciò confortatevi a vicenda e siate di aiuto gli uni agli altri, come già fate. Parola di Dio.

Sei più preoccupato di crearti la tua sicurezza (nei soldi, nella casa) piuttosto che di far trionfare il regno di Dio? Arriverai ad un punto che non vedrai più niente perché avrai davanti solo la tua sicurezza economica e basta, ti sarai spento. Dobbiamo temere quando sentiamo che non siamo più capaci di stare col Signore, dobbiamo porci in crisi e non dormire su quella crisi e non permetterci il lusso di passarci sopra. 
Nella vita spirituale ci vuole una grande vigilanza su noi stessi perché nella misura in cui noi ci attardiamo su noi stessi, impediamo la rivelazione del Figlio di Dio. 
Ci attardiamo lungo il cammino in mille cose su questa terra, ma tutto è transitorio, tutto: il matrimonio, il sacerdozio, la verginità, il celibato, sono stati di passaggio, attraverso i quali il soggetto viene chiamato per andare a Dio. Ciò che è definitivo è l'unione con Lui. Tutto il resto è una via celere per poter arrivare. Chi è chiamato alla verginità non può raggiungere lo stato di unione con Dio se non attraverso la verginità. Chi è chiamato al matrimonio, attraverso il matrimonio. Qual è il fine ultimo dell'esistenza umana? L'unione intima con Dio. Qual è lo scopo ultimo di Dio? La pienezza di gioia. Dio ci ha creati per la gioia. Questo è il grosso cammino verso il quale noi andiamo. 

SALMO 26 (27)

Sono certo di contemplare la bontà del Signore nella terra dei viventi.

Il Signore è mia luce e mia salvezza:
di chi avrò timore?
Il Signore è difesa della mia vita:
di chi avrò paura? 

Una cosa ho chiesto al Signore,
questa sola io cerco:
abitare nella casa del Signore
tutti i giorni della mia vita,
per contemplare la bellezza del Signore
e ammirare il suo santuario. 

Sono certo di contemplare la bontà del Signore
nella terra dei viventi.
Spera nel Signore, sii forte,
si rinsaldi il tuo cuore e spera nel Signore. 

Alleluia, alleluia.
Un grande profeta è sorto tra noi, 
Dio ha visitato il suo popolo.
Alleluia.

DAL VANGELO SECONDO LUCA (Lc 4, 31-37)	
In quel tempo, Gesù scese a Cafàrnao, città della Galilea, e in giorno di sabato insegnava alla gente. Erano stupiti del suo insegnamento perché la sua parola aveva autorità. 
Nella sinagoga c’era un uomo che era posseduto da un demonio impuro; cominciò a gridare forte: «Basta! Che vuoi da noi, Gesù Nazareno? Sei venuto a rovinarci? Io so chi tu sei: il santo di Dio!». Gesù gli ordinò severamente: «Taci! Esci da lui!». E il demonio lo gettò a terra in mezzo alla gente e uscì da lui, senza fargli alcun male. 
Tutti furono presi da timore e si dicevano l’un l’altro: «Che parola è mai questa, che comanda con autorità e potenza agli spiriti impuri ed essi se ne vanno?». E la sua fama si diffondeva in ogni luogo della regione circostante. Parola del Signore. 

Quando si entra nelle dinamiche dello sviluppo del regno di Dio e del mondo di Dio in mezzo al mondo degli uomini, la frase terribile di Satana si fa sempre più sentire: «Che c'entri con noi, Gesù Nazareno? Sei venuto a rovinarci?». 
È il disegno di Dio che rovina il mondo di Satana, terribilmente presente nei nostri cuori. È il disegno di Dio! Satana l'ha scoperto e l'ha dovuto gridare forte, e il suo nervosismo ha superato la sua furbizia: «Tu sei il santo di Dio, che c'entri con noi? Sei venuto a rovinarci?». 
Fratelli, sorelle mie, non lasciatevi guidare mai dai ragionamenti umani! Farete qualche piccola realizzazione umana che è già finita prima ancora di cominciare. Io credo che la minaccia di Satana è sempre lì: «Cosa c'entri?».
Come quando si parla sempre dei problemi che gli altri devono risolvere e delle azioni che gli altri devono compiere, mentre non si mette in crisi la nostra vita che viene presa dal regno di Dio! Quanto più ci si inserisce nel Signore, tanto più si vede il suo progetto, tanto più il bisogno di purificazione entra dentro di te.
È somma sapienza arrivare a comprendere le dinamiche del regno di Dio qui su questa terra e obbedirvi. 

Mercoledì 4 Settembre
S. Mosè; S. Rosalia; B. Caterina Mattei 

DALLA LETTERA DI SAN PAOLO APOSTOLO AI COLOSSÉSI (Col 1, 1-8)
Paolo, apostolo di Cristo Gesù per volontà di Dio, e il fratello Timòteo, ai santi e credenti fratelli in Cristo che sono a Colosse: grazia a voi e pace da Dio, Padre nostro. Noi rendiamo grazie a Dio, Padre del Signore nostro Gesù Cristo, continuamente pregando per voi, avendo avuto notizie della vostra fede in Cristo Gesù e della carità che avete verso tutti i santi a causa della speranza che vi attende nei cieli. Ne avete già udito l’annuncio dalla parola di verità del Vangelo che è giunto a voi. E come in tutto il mondo esso porta frutto e si sviluppa, così avviene anche fra voi, dal giorno in cui avete ascoltato e conosciuto la grazia di Dio nella verità, che avete appreso da Èpafra, nostro caro compagno nel ministero: egli è presso di voi un fedele ministro di Cristo e ci ha pure manifestato il vostro amore nello Spirito. Parola di Dio.

Paolo apre la sua lettera ai fratelli di Colossi, città della regione della Frigia, con le notizie ricevute sulla loro carità ardente, sulla fede solida, sulla loro speranza. Quali sono i segni che indicano la vitalità del cristiano in una comunità che vive? Sono proprio queste tre virtù. La fede illumina ogni scelta di vita individuale e comunitaria: ci si deve riunire in ascolto dello Spirito per ogni scelta che si deve compiere. Inoltre nell’amore fraterno devono essere ciò che sono: «Padre, io in loro e tu in me, perché siano perfetti nell’unità e il mondo sappia che tu mi hai mandato e li hai amati come hai amato me» (Gv 17,23). Basta con lo scandalo (inciampo) delle divisioni interne nei cattolici! Noi siamo gli uomini, le donne della speranza perché siamo Uno, uniti al Padre, in Cristo, per mezzo dello Spirito Santo. Siamo fabbricati nell’unità dall’unico Pane di cui ci nutriamo, custoditi da Maria che ci tiene per mano e ci esprime la tenerezza di Dio per ognuno di noi.

SALMO 51 (52)

Confido nella fedeltà di Dio, in eterno e per sempre.

Come olivo verdeggiante nella casa di Dio,
confido nella fedeltà di Dio
in eterno e per sempre. 	

Voglio renderti grazie in eterno
per quanto hai operato;
spero nel tuo nome, perché è buono,
davanti ai tuoi fedeli.	 	

Alleluia, alleluia.
Il Signore mi ha mandato a portare ai poveri il lieto annuncio,
a proclamare ai prigionieri la liberazione.
Alleluia.

DAL VANGELO SECONDO LUCA (Lc 4, 38-44)	
In quel tempo, Gesù, uscito dalla sinagoga, entrò nella casa di Simone. La suocera di Simone era in preda a una grande febbre e lo pregarono per lei. Si chinò su di lei, comandò alla febbre e la febbre la lasciò. E subito si alzò in piedi e li serviva.
Al calar del sole, tutti quelli che avevano infermi affetti da varie malattie li condussero a lui. Ed egli, imponendo su ciascuno le mani, li guariva. Da molti uscivano anche demòni, gridando: «Tu sei il Figlio di Dio!». Ma egli li minacciava e non li lasciava parlare, perché sapevano che era lui il Cristo.
Sul far del giorno uscì e si recò in un luogo deserto. Ma le folle lo cercavano, lo raggiunsero e tentarono di trattenerlo perché non se ne andasse via. Egli però disse loro: «È necessario che io annunci la buona notizia del regno di Dio anche alle altre città; per questo sono stato mandato». E andava predicando nelle sinagoghe della Giudea. Parola del Signore. 

Gesù, dopo essere stato scacciato da Nazareth, aveva girovagato senza casa e senza tetto, facendo l’esperienza del barbone; poi è stato ospitato da Pietro nella sua casa. Appena arrivato gli dissero che la suocera di Pietro era ammalata. Gesù la guarì e lei, piena di gioia, servì a tavola. Anche alla sera Gesù guarì molti malati e scacciò parecchi demoni. La gente non capiva il significato di quelle guarigioni, ma i demoni sì: capivano che il loro dominio sull’uomo, pressoché incontrastato, non sarebbe stato più così. 
Gesù è venuto a strappare l’umanità a Satana e a formare un’umanità basata su Dio. In Gesù l’umanità si è rinnovata: il mondo di Dio è entrato nel mondo degli uomini perché il mondo degli uomini diventi veramente umano. Ci stai a far parte di questa avventura? Fa la scelta definitiva! 

Giovedì 5 Settembre
S. Quinto; S. Bertino; B. Teresa di Calcutta

DALLA LETTERA DI SAN PAOLO APOSTOLO AI COLOSSÉSI (Col 1, 9-14)
Fratelli, dal giorno in cui ne fummo informati, non cessiamo di pregare per voi e di chiedere che abbiate piena conoscenza della sua volontà, con ogni sapienza e intelligenza spirituale, perché possiate comportarvi in maniera degna del Signore, per piacergli in tutto, portando frutto in ogni opera buona e crescendo nella conoscenza di Dio. 
Resi forti di ogni fortezza secondo la potenza della sua gloria, per essere perseveranti e magnanimi in tutto, ringraziate con gioia il Padre che vi ha resi capaci di partecipare alla sorte dei santi nella luce.
È lui che ci ha liberati dal potere delle tenebre e ci ha trasferiti nel regno del Figlio del suo amore, per mezzo del quale abbiamo la redenzione, il perdono dei peccati. Parola di Dio.

Gesù è venuto e ci ha trasferiti nel Regno suo! Benedite Dio perché ci ha trasferiti dall'effimero all'eterno, dal particolare all'assoluto, dalla parte al tutto, dal provvisorio al duraturo in eterno. 
Il nostro unico problema è di stare uniti al Signore e farci compenetrare dalla sua luce, di farci possedere dal suo amore, di ragionare alla moda di Cristo, non più secondo la moda degli uomini, di avere i suoi interessi. Sia benedetto Dio che ci ha chiamato a vivere in lui!

SALMO 97 (98)

Il Signore ha fatto conoscere la sua salvezza.

Il Signore ha fatto conoscere la sua salvezza,
agli occhi delle genti ha rivelato la sua giustizia.
Egli si è ricordato del suo amore,
della sua fedeltà alla casa d’Israele.		

Tutti i confini della terra hanno veduto
la vittoria del nostro Dio.
Acclami il Signore tutta la terra,
gridate, esultate, cantate inni!	

Cantate inni al Signore con la cetra,
con la cetra e al suono di strumenti a corde;
con le trombe e al suono del corno
acclamate davanti al re, il Signore.		

Alleluia, alleluia.
Venite dietro a me, dice il Signore, 
vi farò pescatori di uomini.
Alleluia.

DAL VANGELO SECONDO LUCA (Lc 5, 1-11)	
In quel tempo, mentre la folla gli faceva ressa attorno per ascoltare la parola di Dio, Gesù, stando presso il lago di Gennèsaret, vide due barche accostate alla sponda. I pescatori erano scesi e lavavano le reti. Salì in una barca, che era di Simone, e lo pregò di scostarsi un poco da terra. Sedette e insegnava alle folle dalla barca.
Quando ebbe finito di parlare, disse a Simone: «Prendi il largo e gettate le vostre reti per la pesca». Simone rispose: «Maestro, abbiamo faticato tutta la notte e non abbiamo preso nulla; ma sulla tua parola getterò le reti». Fecero così e presero una quantità enorme di pesci e le loro reti quasi si rompevano. Allora fecero cenno ai compagni dell’altra barca, che venissero ad aiutarli. Essi vennero e riempirono tutte e due le barche fino a farle quasi affondare. 
Al vedere questo, Simon Pietro si gettò alle ginocchia di Gesù, dicendo: «Signore, allontànati da me, perché sono un peccatore». Lo stupore infatti aveva invaso lui e tutti quelli che erano con lui, per la pesca che avevano fatto; così pure Giacomo e Giovanni, figli di Zebedèo, che erano soci di Simone. Gesù disse a Simone: «Non temere; d’ora in poi sarai pescatore di uomini». E, tirate le barche a terra, lasciarono tutto e lo seguirono.
Parola del Signore.

Pietro era stanco e gli sembrava così strano che Gesù gli dicesse di pescare in un momento che non era favorevole: di giorno e lì, in quel medesimo posto dove non aveva preso niente durante la notte. 
Cosa risponde? «Io non ho proprio nessun motivo per gettare le reti, non mi convince niente, solo tu, Signore. Mi fido di te! Solo sulla tua Parola io getterò le reti. La mia ragione sei tu, il mio motivo sei tu, Signore». È grande questo passo! Pietro non fa ciò che è giusto per lui nella sua testa, ma entra in un'altra logica che è quella di Dio, e non gli interessa di conoscerla, gli interessa di obbedire. Appena fa questo, cosa succede? Pesca tanti pesci che sono costretti a chiamare l'altra barca. Pietro sente che è vicino alla divinità. Uno dei segni che Dio si sta rivelando all'uomo è questo: che l'uomo, alla presenza della divinità, subito si sente peccatore. Pietro si butta in ginocchio e dice: «Allontanati da me, Signore, che sono un peccatore». Noi a volte vediamo la confessione come un qualcosa di esterno a noi, invece tutta la vita in Dio è un bisogno profondo! Noi corriamo il rischio di compiere tanti adempimenti, ma di tenere noi stessi tutto per noi stessi! Io supplico il Signore che ci dia la forza di dire: «Sì, o Signore, sulla tua Parola noi gettiamo la nostra vita». 
Venerdì 6 Settembre
S. Zaccaria pr.; S. Magno; S. Onesiforo

DALLA LETTERA DI SAN PAOLO APOSTOLO AI COLOSSÉSI (Col 1, 15-20)
Cristo Gesù è immagine del Dio invisibile, primogenito di tutta la creazione, perché in lui furono create tutte le cose nei cieli e sulla terra, quelle visibili e quelle invisibili: Troni, Dominazioni, Principati e Potenze.
Tutte le cose sono state create per mezzo di lui e in vista di lui.
Egli è prima di tutte le cose e tutte in lui sussistono.
Egli è anche il capo del corpo, della Chiesa.
Egli è principio, primogenito di quelli che risorgono dai morti, perché sia lui ad avere il primato su tutte le cose.
È piaciuto infatti a Dio che abiti in lui tutta la pienezza e che per mezzo di lui e in vista di lui siano riconciliate tutte le cose, avendo pacificato con il sangue della sua croce sia le cose che stanno sulla terra, sia quelle che stanno nei cieli. Parola di Dio.

Paolo contempla, cioè pone il suo cuore ad intendere il volto stesso di Gesù: egli è l’immagine del Dio invisibile, generato prima di ogni creatura. Se è generato non è creato, cioè è uguale al Padre che lo genera, della stessa natura del Padre, benché abbia qualità diverse dal padre e complementari. Attraverso Gesù sono state create tutte le cose, quelle nei cieli e quelle sulla terra, quelle visibili e quelle invisibili, tutte le cose sono state create per mezzo di lui e in vista di lui. Tutta la realtà è orientata verso Cristo, in Cristo trova il suo significato pieno. Quando io mi metto in Cristo, mi metto già di fronte a tutta la realtà e la ricomprendo in lui. Rivedo in lui l’effluvio del dono della sapienza, dell’intelletto, del consiglio, della fortezza, della scienza, della pietà, del timor di Dio, frutti dello Spirito che operano in me, e nel mondo. Coloro che veramente fanno la rivoluzione sono i grandi contemplativi di Dio, perché riportano l’essere nella realtà come lo vede Dio, lo redimono, lo riportano nella sua realtà primitiva.
Fissando lo sguardo in Gesù troviamo la piena libertà!

SALMO 99 (100)

Presentatevi al Signore con esultanza.

Oppure:

Benedetto il Signore, gloria del suo popolo.

Acclamate il Signore, voi tutti della terra,
servite il Signore nella gioia,
presentatevi a lui con esultanza. 

Riconoscete che solo il Signore è Dio:
egli ci ha fatti e noi siamo suoi,
suo popolo e gregge del suo pascolo. 

Varcate le sue porte con inni di grazie,
i suoi atri con canti di lode,
lodatelo, benedite il suo nome. 

Buono è il Signore,
il suo amore è per sempre,
la sua fedeltà di generazione in generazione. 

Alleluia, alleluia.
Io sono la luce del mondo, dice il Signore;
chi segue me avrà la luce della vita.
Alleluia.

DAL VANGELO SECONDO LUCA (Lc 5, 33-39)
In quel tempo, i farisei e i loro scribi dissero a Gesù: «I discepoli di Giovanni digiunano spesso e fanno preghiere, così pure i discepoli dei farisei; i tuoi invece mangiano e bevono!». Gesù rispose loro: «Potete forse far digiunare gli invitati a nozze quando lo sposo è con loro? Ma verranno giorni quando lo sposo sarà loro tolto: allora in quei giorni digiuneranno». 
Diceva loro anche una parabola: «Nessuno strappa un pezzo da un vestito nuovo per metterlo su un vestito vecchio; altrimenti il nuovo lo strappa e al vecchio non si adatta il pezzo preso dal nuovo. E nessuno versa vino nuovo in otri vecchi; altrimenti il vino nuovo spaccherà gli otri, si spanderà e gli otri andranno perduti. Il vino nuovo bisogna versarlo in otri nuovi. Nessuno poi che beve il vino vecchio desidera il nuovo, perché dice: “Il vecchio è gradevole!”». Parola del Signore.

Il cristianesimo non è una storia di filosofia, ma è una storia di persone che si convertono a Cristo e danno origine ad «otri nuovi» per contenere il «vino nuovo». Diventiamo otri nuovi in cui c’è il vino nuovo: Cristo Gesù. Come fare? Dando la vita a Dio con l’ascolto della sua parola, con la preghiera, la contemplazione.
Dando la vita al prossimo, a partire dall’ascolto di chiunque viene a noi; sprigionando la gioia, vedendo gli altri con gli occhi del cuore per non rimanere prigionieri della loro immagine; esigendo il cambiamento di noi stessi con un forte lavoro interiore. 

Sabato 7 Settembre
S. Grato di Aosta; S. Giovanni di Lodi; S. Regina

Anniversario della nascita su questa terra di don Oreste Benzi (7 settembre 1925)

DALLA LETTERA DI SAN PAOLO APOSTOLO AI COLOSSÉSI (Col 1, 21-23)
Fratelli, un tempo anche voi eravate stranieri e nemici, con la mente intenta alle opere cattive; ora egli vi ha riconciliati nel corpo della sua carne mediante la morte, per presentarvi santi, immacolati e irreprensibili dinanzi a lui; purché restiate fondati e fermi nella fede, irremovibili nella speranza del Vangelo che avete ascoltato, il quale è stato annunciato in tutta la creazione che è sotto il cielo, e del quale io, Paolo, sono diventato ministro. Parola di Dio.

La relazione con Gesù, cioè la nostra fede, ci dà la possibilità di essere santi (ripieni di ogni bene, distaccati dal male), irreprensibili (perché pieni di grazia) immacolati davanti a lui, ancorati nel Vangelo al punto da essere vangelo vivente.
La nostra fede, la relazione con Gesù è il fondamento della vita! Mettiti in relazione con lui, fallo crescere! Non vedi che alle volte la paura è più forte di Cristo? Ti sembra che ti venga meno la terra sotto i piedi, allora Cristo non ha più forza, parla la terra che ti viene meno sotto i piedi. Sei dominato dalla paura! Molte volte la stanchezza ti prende: la stanchezza è più forte di Cristo. Dà forza a Cristo: sviluppa la relazione con lui! Hai delle cose che ti danno troppa sicurezza, e la tua sicurezza l'hai nelle cose anziché in Gesù! Dai, dà più spazio a Gesù, dà più forza a Gesù, perché se le cose ti danno la sicurezza, Cristo è soffocato, non riesce a venir fuori! Fate largo, fate spazio a Cristo Gesù! Sviluppate la relazione! Ad un certo punto non ti fa più paura la sofferenza, la fatica, il dolore, il fiasco, perché in ognuna di quelle situazioni sviluppi la tua relazione con Gesù e il suo amore ti prende. Fratelli, sorelle, bisogna che ragioniamo alla moda di Cristo, non secondo gli uomini. Non abbiate paura, date forza a Cristo! 

SALMO 53 (54)

Dio è il mio aiuto.

Dio, per il tuo nome salvami,
per la tua potenza rendimi giustizia.
Dio, ascolta la mia preghiera,
porgi l’orecchio alle parole della mia bocca.	

Ecco, Dio è il mio aiuto,
il Signore sostiene la mia vita.
Ti offrirò un sacrificio spontaneo,
loderò il tuo nome, Signore, perché è buono. 	

Alleluia, alleluia.
Io sono la via, la verità e la vita, dice il Signore.
Nessuno viene al Padre se non per mezzo di me.
Alleluia.

DAL VANGELO SECONDO LUCA (Lc 6, 1-5)	
Un sabato Gesù passava fra campi di grano e i suoi discepoli coglievano e mangiavano le spighe, sfregandole con le mani. Alcuni farisei dissero: «Perché fate in giorno di sabato quello che non è lecito?». Gesù rispose loro: «Non avete letto quello che fece Davide, quando lui e i suoi compagni ebbero fame? Come entrò nella casa di Dio, prese i pani dell’offerta, ne mangiò e ne diede ai suoi compagni, sebbene non sia lecito mangiarli se non ai soli sacerdoti?». E diceva loro: «Il Figlio dell’uomo è signore del sabato».
Parola del Signore.

La legge mosaica permetteva di cogliere un po’ di grano o di uva mentre si attraversava il campo del vicino (Dt 23,25) ma i rabbini (maestri) proibivano di fare ciò in giorno di sabato, giorno festivo degli Ebrei in cui non era permesso alcun lavoro. Gesù li contraddice citando ciò che ha fatto Davide: ha dato da mangiare ai suoi compagni d’arma i premi sacri che potevano consumare solo i sacerdoti (Es 25,23). In questo brano c’è l’affermazione di Gesù con cui praticamente si dichiara Dio: «Il figlio dell’uomo è padrone anche del sabato». Con questa dichiarazione Gesù si è guadagnato la morte in croce, infatti il partito degli erodiani si è messo d’accordo con i farisei per farlo morire. 
L’amore per la libertà, quando è perseguita per e nella verità, si trasmette al di là di qualsiasi costruzione/costrizione umana. 

DOMENICA 8 SETTEMBRE
Natività B.V. Maria; S. Sergio I
XXIII Domenica del Tempo Ordinario

DAL LIBRO DELLA SAPIENZA (Sap 9, 13-18)
Quale, uomo può conoscere il volere di Dio? Chi può immaginare che cosa vuole il Signore? I ragionamenti dei mortali sono timidi e incerte le nostre riflessioni, perché un corpo corruttibile appesantisce l’anima e la tenda d’argilla opprime una mente piena di preoccupazioni.
A stento immaginiamo le cose della terra, scopriamo con fatica quelle a portata di mano; ma chi ha investigato le cose del cielo?
Chi avrebbe conosciuto il tuo volere, se tu non gli avessi dato la sapienza e dall’alto non gli avessi inviato il tuo santo spirito?
Così vennero raddrizzati i sentieri di chi è sulla terra; gli uomini furono istruiti in ciò che ti è gradito e furono salvati per mezzo della sapienza». Parola di Dio.

La risposta alle domande che abbiamo ascoltate è una sola: Gesù. Egli è il “sì” di Dio alle promesse che Dio ha fatto. Egli è Dio che ama tanto il mondo da offrire se stesso per la sua salvezza. Gesù è “l'uomo nuovo” (Ef 4,24). Ragionando come Gesù si scopre la volontà di Dio, si scopre ciò che vuole il Signore! Seguendo Gesù si superano gli ostacoli che incontriamo nel compimento della volontà di Dio. In concreto, come agire volendo vivere nella volontà di Dio? Andando a parere dal Signore sempre, usando molto le ginocchia per stare in piedi, vivendo la vita comunitaria. Dio si lascia trovare da chi lo cerca. Infine dicendo sempre come Maria: «Ecco, sono la serva del Signore».

SALMO 89 (90)

Signore, sei stato per noi un rifugio 
di generazione in generazione.

Tu fai ritornare l’uomo in polvere,
quando dici: «Ritornate, figli dell’uomo».
Mille anni, ai tuoi occhi,
sono come il giorno di ieri che è passato,
come un turno di veglia nella notte.		

Tu li sommergi:
sono come un sogno al mattino,
come l’erba che germoglia;
al mattino fiorisce e germoglia,
alla sera è falciata e secca.		

Insegnaci a contare i nostri giorni
E acquisteremo un cuore saggio.
Ritorna, Signore: fino a quando?
Abbi pietà dei tuoi servi!		

Saziaci al mattino con il tuo amore:
esulteremo e gioiremo per tutti i nostri giorni.
Sia su di noi la dolcezza del Signore, nostro Dio:
rendi salda per noi l’opera delle nostre mani,
l’opera delle nostre mani rendi salda. 		

DALLA LETTERA A FILÈMONE (Fm 9b-10.12-17)
Carissimo, ti esorto, io, Paolo, così come sono, vecchio, e ora anche prigioniero di Cristo Gesù. Ti prego per Onèsimo, figlio mio, che ho generato nelle catene. Te lo rimando, lui che mi sta tanto a cuore.
Avrei voluto tenerlo con me perché mi assistesse al posto tuo, ora che sono in catene per il Vangelo. Ma non ho voluto fare nulla senza il tuo parere, perché il bene che fai non sia forzato, ma volontario. 
Per questo forse è stato separato da te per un momento: perché tu lo riavessi per sempre; non più però come schiavo, ma molto più che schiavo, come fratello carissimo, in primo luogo per me, ma ancora più per te, sia come uomo sia come fratello nel Signore. Se dunque tu mi consideri amico, accoglilo come me stesso.
Parola di Dio.

Paolo, vero apostolo del Signore, non solo insegna la vera dottrina di Cristo ma applica la dottrina di Cristo per risolvere tutti i casi concreti della vita. Onesimo, schiavo di Filemone, fugge dal suo padrone e va da Paolo che lo ha rigenerato in Cristo e lo ama come un fratello. Paolo partecipa a Filemone, anche lui cristiano, l'amore che ha per Onesimo: «Te lo rimando, lui, il mio cuore». Paolo poteva anche trattenere con sé lo schiavo in forza della propria autorità alla quale Filemone avrebbe dovuto obbedire, ma non ha voluto ricorrere alla forza. Ha voluto fare riflettere Filemone e metterlo di fronte al dovere che scaturisce dalla fede. La Chiesa ha abbattuto la schiavitù con un modo conforme alla sua identità: con l'amore. In questo modo dovremmo condurre le battaglie per la verità, la giustizia, l'uguaglianza. Prima di tutto viviamo e poi agiamo con l'intelligenza d'amore!

Alleluia, alleluia.
Fa’ risplendere il tuo volto sul tuo servo
e insegnami i tuoi decreti.
Alleluia.

DAL VANGELO SECONDO LUCA (Lc 14, 25-33)	
In quel tempo, una folla numerosa andava con Gesù. Egli si voltò e disse loro: «Se uno viene a me e non mi ama più di quanto ami suo padre, la madre, la moglie, i figli, i fratelli, le sorelle e perfino la propria vita, non può essere mio discepolo. 
Colui che non porta la propria croce e non viene dietro a me, non può essere mio discepolo.
Chi di voi, volendo costruire una torre, non siede prima a calcolare la spesa e a vedere se ha i mezzi per portarla a termine? Per evitare che, se getta le fondamenta e non è in grado di finire il lavoro, tutti coloro che vedono comincino a deriderlo, dicendo: “Costui ha iniziato a costruire, ma non è stato capace di finire il lavoro”. 
Oppure quale re, partendo in guerra contro un altro re, non siede prima a esaminare se può affrontare con diecimila uomini chi gli viene incontro con ventimila? Se no, mentre l’altro è ancora lontano, gli manda dei messaggeri per chiedere pace. Così chiunque di voi non rinuncia a tutti i suoi averi, non può essere mio discepolo». Parola del Signore.

È impressionante ed è ben documentato che il cristianesimo è nato fra i prigionieri, i poveri, gli oppressi e per questo si è divulgato rapidissimamente in tutto il mondo di allora (l’umanità allora contava 200 milioni di persone). Il biglietto da visita di Gesù (Lc 4,18) faceva presa forte e veloce presso i poveri il cui grido saliva, e sale anche oggi, a Dio. Gesù però avvertì questa gioiosa massa di popolo che la via nuova intrapresa comportava persecuzioni, sofferenza, martirio, a causa di coloro che detenevano incatenata la verità nell’ingiustizia. Chi sono, allora come oggi, gli sfruttati? Sono uomini, donne e bambini resi schiavi per lo sfruttamento del sesso, sono i diseredati, gli emarginati, i tossicodipendenti, i senza tetto, le vittime dei signori della guerra e di tutti coloro che hanno come dio il denaro e satana, le vittime di tutti coloro che sfrattano Dio del loro cuore e si fanno dio di se stessi. Noi che abbiamo scelto Gesù saremo perseguitati perché portiamo via la preda di questi signori del male! 
Il calcolo delle spese (delle fatiche) non va trascurato purché si scelga Gesù e anche le fatiche. E questo è bello: amando Gesù si amano anche le fatiche per seguirlo, altrimenti non siamo come il samaritano e dopo un po’ di strada gettiamo di nuovo la vittima nel fosso. Che ne pensi?

Lunedì 9 Settembre
S. Pietro Claver (mf); S. Giacinto; B. Giacomo D. Laval

Gesuita missionario, Pietro si recò nel 1610 nell’America meridionale per catechizzare gli schiavi neri importati dall’Africa a Cartagena (Colombia). A questa gente che non aveva nulla ed era considerata un nulla, offrì soccorso e rispetto. Beatificato nel 1850 da Pio IX, fu canonizzato nel 1888 da Leone XIII.

DALLA LETTERA DI SAN PAOLO APOSTOLO AI COLOSSÉSI (Col 1, 24 – 2, 3)
Fratelli, sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa. Di essa sono diventato ministro, secondo la missione affidatami da Dio verso di voi di portare a compimento la parola di Dio, il mistero nascosto da secoli e da generazioni, ma ora manifestato ai suoi santi. A loro Dio volle far conoscere la gloriosa ricchezza di questo mistero in mezzo alle genti: Cristo in voi, speranza della gloria. 
È lui infatti che noi annunciamo, ammonendo ogni uomo e istruendo ciascuno con ogni sapienza, per rendere ogni uomo perfetto in Cristo. Per questo mi affatico e lotto, con la forza che viene da lui e che agisce in me con potenza.
Voglio infatti che sappiate quale dura lotta devo sostenere per voi, per quelli di Laodicèa e per tutti quelli che non mi hanno mai visto di persona, perché i loro cuori vengano consolati. E così, intimamente uniti nell’amore, essi siano arricchiti di una piena intelligenza per conoscere il mistero di Dio, che è Cristo: in lui sono nascosti tutti i tesori della sapienza e della conoscenza. Parola di Dio.

In Cristo, che è il capo del corpo che è la Chiesa, noi non facciamo altro che portare avanti la sua opera, e i nostri patimenti, sofferenze, non fanno altro che completare l'opera sua dentro di noi, cioè la redenzione.
Gesù ha sofferto per stabilire il regno di Dio; tutti coloro che condividono la sua opera devono condividere anche la sua sofferenza per portare avanti la redenzione piena.
Paolo non pretende certamente di aggiungere qualcosa al valore propriamente redentivo della croce perché è pieno e completo ma Paolo si associa alle prove di Gesù: le sue tribolazioni apostoliche comportano la misura prevista nel piano di Dio e che Paolo, in quanto apostolo dei pagani, si sente particolarmente chiamato a vivere.
Siamo l'eterna presenza del Cristo e lo rendiamo presente nella sua integrità piena, contemporanea alla storia.
Solo se capisci che sei inserito in Cristo che espia il peccato del mondo rendi contemporanea alla storia la croce e completi quello che manca alla passione di Cristo. 

SALMO 61 (62) 

In Dio è la mia salvezza e la mia gloria.

Solo in Dio riposa l’anima mia:
da lui la mia speranza.
Lui solo è mia roccia e mia salvezza,
mia difesa: non potrò vacillare. 	

Confida in lui, o popolo, in ogni tempo;
davanti a lui aprite il vostro cuore:
nostro rifugio è Dio.		

Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.

DAL VANGELO SECONDO LUCA (Lc 6, 6-11)	
Un sabato Gesù entrò nella sinagoga e si mise a insegnare. C’era là un uomo che aveva la mano destra paralizzata. Gli scribi e i farisei lo osservavano per vedere se lo guariva in giorno di sabato, per trovare di che accusarlo. Ma Gesù conosceva i loro pensieri e disse all’uomo che aveva la mano paralizzata: «Àlzati e mettiti qui in mezzo!». Si alzò e si mise in mezzo. Poi Gesù disse loro: «Domando a voi: in giorno di sabato, è lecito fare del bene o fare del male, salvare una vita o sopprimerla?». E guardandoli tutti intorno, disse all’uomo: «Tendi la tua mano!». Egli lo fece e la sua mano fu guarita. Ma essi, fuori di sé dalla collera, si misero a discutere tra loro su quello che avrebbero potuto fare a Gesù. Parola del Signore. 

Nella loro reazione gli scribi e farisei non accennano alla salute recuperata dall’uomo ma, pieni di rabbia, cercano il modo per eliminare Gesù.
La società occidentale di oggi vive un grave periodo di decadenza. Da una parte un relativismo impressionante che sul piano religioso sfocia nel sincretismo; dall’altra parte un abbandono in massa della pratica religiosa e una burocrazia asfissiante che soffoca lo slancio di partecipazione. In entrambe i casi chi perde è l’uomo, il misero che non conta più nulla. Noi reagiamo con la nostra fede: «Non è l’uomo per il sabato ma è il sabato per l’uomo». La burocrazia soffocante è la morte di un popolo. 

Martedì 10 Settembre
S. Nemesio; S. Nicola da Tolentino; S. Agabio

DALLA LETTERA DI SAN PAOLO APOSTOLO AI COLOSSÉSI (Col 2, 6-15)
Fratelli, come avete accolto Cristo Gesù, il Signore, in lui camminate, radicati e costruiti su di lui, saldi nella fede come vi è stato insegnato, sovrabbondando nel rendimento di grazie. Fate attenzione che nessuno faccia di voi sua preda con la filosofia e con vuoti raggiri ispirati alla tradizione umana, secondo gli elementi del mondo e non secondo Cristo.
È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo. Parola di Dio.

Paolo fa un forte richiamo contro le false dottrine che circolavano a Colossi. I seminatori di errori si servivano di ragionamenti seducenti, anche se falsi, e i Colossesi correvano il rischio di caderci. Essi sanno che Gesù è il Signore, è Dio; di che cos’altro hanno bisogno? Egli li esorta: «Camminate in lui, rimanete nel suo amore». Gesù è il figlio di Dio incarnato, è la divinità che ha assunto una forma corporea realmente, non in apparenza. In lui i Colossesi trovano l’adempimento di tutti i loro desideri; non c’è bisogno di attendere altro.
È Gesù che ti salva e hai tanta debolezza perché non ti unisci a lui che dà se stesso a te, nel suo amore crocifisso! Tienilo bene a mente questo. 

SALMO 144 (145)

Buono è il Signore verso tutti.

Oppure:

Il Signore è grande nell’amore.

O Dio, mio re, voglio esaltarti
e benedire il tuo nome in eterno e per sempre.
Ti voglio benedire ogni giorno,
lodare il tuo nome in eterno e per sempre.	

Misericordioso e pietoso è il Signore,
lento all’ira e grande nell’amore.
Buono è il Signore verso tutti,
la sua tenerezza si espande su tutte le creature.		

Ti lodino, Signore, tutte le tue opere
e ti benedicano i tuoi fedeli.
Dicano la gloria del tuo regno
e parlino della tua potenza.		

Alleluia, alleluia.
Io ho scelto voi, dice il Signore,
perché andiate e portiate frutto
e il vostro frutto rimanga.
Alleluia.

DAL VANGELO SECONDO LUCA (Lc 6, 12-19)	
In quei giorni, Gesù se ne andò sul monte a pregare e passò tutta la notte pregando Dio. Quando fu giorno, chiamò a sé i suoi discepoli e ne scelse dodici, ai quali diede anche il nome di apostoli: Simone, al quale diede anche il nome di Pietro; Andrea, suo fratello; Giacomo, Giovanni, Filippo, Bartolomeo, Matteo, Tommaso; Giacomo, figlio di Alfeo; Simone, detto Zelota; Giuda, figlio di Giacomo; e Giuda Iscariota, che divenne il traditore.
Disceso con loro, si fermò in un luogo pianeggiante. C’era gran folla di suoi discepoli e gran moltitudine di gente da tutta la Giudea, da Gerusalemme e dal litorale di Tiro e di Sidòne, che erano venuti per ascoltarlo ed essere guariti dalle loro malattie; anche quelli che erano tormentati da spiriti impuri venivano guariti. Tutta la folla cercava di toccarlo, perché da lui usciva una forza che guariva tutti.
Parola del Signore. 

Gesù si è fatto uomo ed è venuto in mezzo a noi per farci stare bene!
Ho chiesto a un giovane tossicodipendente ritornato alla vita: «Dimmi, con una sola parola, perché sei finito nella droga?». «Una vita senza senso» mi ha risposto. Trovato il senso della vita, tutto acquista significato. Non si sta più male dentro, non si sente più quel vuoto che si tenta di coprire fuggendo dalla vita. Viviamo in Gesù: lui riempie il cuore. 
Gesù è venuto a guarirti da tutti i disturbi psichici: dalla depressione, dall’ansia, per cui vivi sempre come se ti dovesse capitare qualcosa di brutto senza sapere che cosa; dalla paura, dall’angoscia.
Gesù ti libera da tutte le tue paranoie, seguendolo nulla potrà separarti da lui e vivrai sempre con quelli che ci stanno a vivere questa avventura insieme a te. Egli è il Signore che guarisce da ogni malattia (Es 15,26) perché fa nuove tutte le cose (Ap 21,2), compreso te stesso, te stessa.
Quando direte «Signore, tu mi hai liberato. Gesù, sei tu Colui per il quale io spendo la mia vita», immediatamente c'è la guarigione, perché vivere in Gesù vuol dire essere sempre in lui, vederlo, capirlo. La nostra vita può veramente essere spesa soltanto per Qualcuno che è infinito, e quindi può occupare tutto lo spazio del nostro essere.

Mercoledì 11 Settembre
Ss. Proto e Giacinto; S. Paziente

DALLA LETTERA DI SAN PAOLO APOSTOLO AI COLOSSÉSI (Col 3, 1-11)
Fratelli, se siete risorti con Cristo, cercate le cose di lassù, dove è Cristo, seduto alla destra di Dio; rivolgete il pensiero alle cose di lassù, non a quelle della terra. Voi infatti siete morti e la vostra vita è nascosta con Cristo in Dio! Quando Cristo, vostra vita, sarà manifestato, allora anche voi apparirete con lui nella gloria.
Fate morire dunque ciò che appartiene alla terra: impurità, immoralità, passioni, desideri cattivi e quella cupidigia che è idolatria; a motivo di queste cose l’ira di Dio viene su coloro che gli disobbediscono. Anche voi un tempo eravate così, quando vivevate in questi vizi. Ora invece gettate via anche voi tutte queste cose: ira, animosità, cattiveria, insulti e discorsi osceni, che escono dalla vostra bocca.
Non dite menzogne gli uni agli altri: vi siete svestiti dell’uomo vecchio con le sue azioni e avete rivestito il nuovo, che si rinnova per una piena conoscenza, ad immagine di Colui che lo ha creato. Qui non vi è Greco o Giudeo, circoncisione o incirconcisione, barbaro, Scita, schiavo, libero, ma Cristo è tutto e in tutti. Parola di Dio.

Cristo è l’uomo nuovo che dobbiamo rivestire. Questo uomo nuovo sostituisce in noi l’uomo vecchio che si corrompe dietro le passioni ingannatrici.
Gettiamo via le opere delle tenebre. Il re delle tenebre è satana perché è padre della divisione e dell’odio. Non c’è il Signore lì. Risorgi, rinasci, attraverso la via dell’espiazione, attraverso l’accoglienza del fratello, attraverso la comunicazione di gioia. Liberatevi da tutte le sovrastrutture che il nostro io pieno di paura si crea per difendersi. In fondo anche la cattiveria del cuore dice di un bisogno immenso di affetto. Quando tu senti che il fratello ce l’ha con te e tu non sai il perché, fai ricadere su di te e dona tutto fino a morire per l’altro. Questa è la fraternità: perdersi nell’altro in Cristo Gesù, per ritrovarsi nell’altro trasformato in Cristo Gesù. Allora cammini per i nuovi sentieri, per le nuove vie: sei sulla terra ma non sei più sulla terra, è il cielo che è sulla terra. 
Scatterà quel grande giorno della vostra vita in cui avrete solo un unico desiderio di far presto ad essere completamente del Signore, a non perdere più tempo. 

SALMO 144 (145)

Buono è il Signore verso tutti.

Ti voglio benedire ogni giorno,
lodare il tuo nome in eterno e per sempre.
Grande è il Signore e degno di ogni lode;
senza fine è la sua grandezza. 		

Ti lodino, Signore, tutte le tue opere
e ti benedicano i tuoi fedeli.
Dicano la gloria del tuo regno
e parlino della tua potenza. 		

Per far conoscere agli uomini le tue imprese
e la splendida gloria del tuo regno.
Il tuo regno è un regno eterno,
il tuo dominio si estende per tutte le generazioni.	

Alleluia, alleluia.
Rallegratevi ed esultate, dice il Signore,
perché, ecco, la vostra ricompensa è grande nel cielo.
Alleluia.

DAL VANGELO SECONDO LUCA (Lc 6, 20-26)	
In quel tempo, Gesù, alzàti gli occhi verso i suoi discepoli, diceva: «Beati voi, poveri, perché vostro è il regno di Dio. Beati voi, che ora avete fame, perché sarete saziati. Beati voi, che ora piangete, perché riderete. Beati voi, quando gli uomini vi odieranno e quando vi metteranno al bando e vi insulteranno e disprezzeranno il vostro nome come infame, a causa del Figlio dell’uomo. Rallegratevi in quel giorno ed esultate perché, ecco, la vostra ricompensa è grande nel cielo. Allo stesso modo infatti agivano i loro padri con i profeti.
Ma guai a voi, ricchi, perché avete già ricevuto la vostra consolazione. Guai a voi, che ora siete sazi, perché avrete fame.
Guai a voi, che ora ridete, perché sarete nel dolore e piangerete.
Guai, quando tutti gli uomini diranno bene di voi. Allo stesso modo infatti agivano i loro padri con i falsi profeti». Parola del Signore.

I poveri venivano ritenuti sventurati e maledetti; Gesù capovolge questo modo di considerarli dichiarando i poveri benedetti e presentando loro le sue felicitazioni. Gli oppressi sono disponibili ad entrare nel regno dei cieli dove regna la giustizia di Dio, sono disponibili alla giustizia, all’uguaglianza. Gesù chiama beati gli affamati perché con la sua venuta verrà combattuta l’ingiustizia distributiva e sarà dato ad ognuno il suo, essendo i beni della terra destinati a tutti. 
Chi sono i ricchi nel discorso di Gesù? Sono coloro che tengono per sé i beni non necessari invece di operare perché i poveri abbiano ciò di cui hanno bisogno per vivere nella dignità dei figli di Dio. Coloro che impegnano tutte le loro capacità ed investono denaro per produrre i beni destinati all’umanità, rispondono alle disposizioni del Signore di impiegare i propri talenti e l’intelligenza creativa per il benessere dell’umanità. Il denaro che si moltiplica onestamente nelle loro mani, lo usano per dare lavoro a tanti altri e per trasformare il creato a servizio dell’umanità. Contribuendo al benessere sociale sono benedetti dal Signore perché buoni amministratori dei beni di Dio. Sii sempre un benefattore creativo per tutti. 

Giovedì 12 Settembre
SS. Nome di Maria (mf); S. Albeo; S. Guido

DALLA LETTERA DI SAN PAOLO APOSTOLO AI COLOSSÉSI (Col 3, 12-17)
Fratelli, scelti da Dio, santi e amati, rivestitevi di sentimenti di tenerezza, di bontà, di umiltà, di mansuetudine, di magnanimità, sopportandovi a vicenda e perdonandovi gli uni gli altri, se qualcuno avesse di che lamentarsi nei riguardi di un altro. Come il Signore vi ha perdonato, così fate anche voi. 
Ma sopra tutte queste cose rivestitevi della carità, che le unisce in modo perfetto. E la pace di Cristo regni nei vostri cuori, perché ad essa siete stati chiamati in un solo corpo. E rendete grazie!
La parola di Cristo abiti tra voi nella sua ricchezza. Con ogni sapienza istruitevi e ammonitevi a vicenda con salmi, inni e canti ispirati, con gratitudine, cantando a Dio nei vostri cuori. E qualunque cosa facciate, in parole e in opere, tutto avvenga nel nome del Signore Gesù, rendendo grazie per mezzo di lui a Dio Padre. Parola di Dio.

La novità cristiana è amarci tra di noi come ci ama Gesù fino a dare la vita per gli altri. Amando ci si riveste di sentimenti di misericordia e di intelligenza del cuore. La misericordia si manifesta con la bontà al posto della cattiveria, con l’umiltà al posto della superbia, con la mitezza al posto dell’ira, con la pazienza (capacità di soffrire prendendo l’altro come è per farlo diventare come deve essere) al posto della rabbia. Paolo ci invita a perdonarci come Gesù ci perdona, non guardando a ciò che l’altro ha fatto contro di noi, ma trattandolo come se non ci avesse fatto nulla. La chiave che apre i cuori è la carità (amore purissimo); l’amore disarma il nemico. Chi riconosce gli altri come figli di Dio costruisce la pace. Per vivere in positivo bisogna nutrirsi con la parola di Dio, con la preghiera. L’amore a Cristo ci fa essere fuoco che incendia i cuori. Non essere impiegato di Cristo, ma innamorato di Cristo!

SALMO 150

Ogni vivente dia lode al Signore.

Lodate Dio nel suo santuario,
lodatelo nel suo maestoso firmamento.
Lodatelo per le sue imprese,
lodatelo per la sua immensa grandezza. 		

Lodatelo con il suono del corno,
lodatelo con l’arpa e la cetra.
Lodatelo con tamburelli e danze,
lodatelo sulle corde e con i flauti. 		

Lodatelo con cimbali sonori,
lodatelo con cimbali squillanti.
Ogni vivente dia lode al Signore.		

Alleluia, alleluia.
Se ci amiamo gli uni gli altri, Dio rimane in noi 
e l’amore di lui è perfetto in noi.
Alleluia.

DAL VANGELO SECONDO LUCA (Lc 6, 27-38)	
In quel tempo, Gesù disse ai suoi discepoli: «A voi che ascoltate, io dico: amate i vostri nemici, fate del bene a quelli che vi odiano, benedite coloro che vi maledicono, pregate per coloro che vi trattano male. A chi ti percuote sulla guancia, offri anche l’altra; a chi ti strappa il mantello, non rifiutare neanche la tunica. Da’ a chiunque ti chiede, e a chi prende le cose tue, non chiederle indietro. E come volete che gli uomini facciano a voi, così anche voi fate a loro. Se amate quelli che vi amano, quale gratitudine vi è dovuta? Anche i peccatori amano quelli che li amano. E se fate del bene a coloro che fanno del bene a voi, quale gratitudine vi è dovuta? Anche i peccatori fanno lo stesso. E se prestate a coloro da cui sperate ricevere, quale gratitudine vi è dovuta? Anche i peccatori concedono prestiti ai peccatori per riceverne altrettanto. Amate invece i vostri nemici, fate del bene e prestate senza sperarne nulla, e la vostra ricompensa sarà grande e sarete figli dell’Altissimo, perché egli è benevolo verso gli ingrati e i malvagi.
Siate misericordiosi, come il Padre vostro è misericordioso.
Non giudicate e non sarete giudicati; non condannate e non sarete condannati; perdonate e sarete perdonati. Date e vi sarà dato: una misura buona, pigiata, colma e traboccante vi sarà versata nel grembo, perché con la misura con la quale misurate, sarà misurato a voi in cambio». Parola del Signore.

La novità del cristianesimo non è nell'amore al prossimo, ma è nell'amore al nemico: amate i vostri nemici, fate del bene a coloro che vi fanno del male; non che ve l'hanno fatto il male, ma mentre te lo stanno facendo tu amali! Guardate la storia e vedrete quante mediocrità, quante freddezze, quante tiepidezze in chi non riesce ad amare il nemico!
Quando tu non vai più incontro all'altro e non lo saluti più perché senti che l'altro ti odia, tu sei in peccato mortale! Se vieni da me non ti do l'assoluzione se non gli vai a dare il perdono, se non vai ad amarlo anche se lui non ti perdona! 
La nostra vita si inaridisce laddove non c'è più la capacità di amare il nemico. La mancanza di amore del nemico va dall'antipatia seguita dalle maldicenze degli altri, dalle mormorazioni, dalle calunnie, tutte forme di odio: il cosiddetto complesso di liquidazione dell'altro! Fratellini, nella misura che si conserva l'odio, che non si prega per chi ti perseguita, che non si fa il bene a chi ti fa del male, che non si dice bene di chi dice male di te, in quella misura lì è la morte! Nella misura che si ama il nemico (non che è stato tuo nemico, ma che lo è adesso), nella misura che si ama chi parla male di te, che tu fai il bene a chi ti fa il male, in quella misura tu sei nel Signore, nel cuore di Dio, tu appartieni alla nuova realtà.

Venerdì 13 Settembre
S. Giovanni Crisostomo (m); S. Maurilio; B. Claudio Dum.

Giovanni nacque ad Antiochia di Siria nel 349. Sacerdote a 32 anni, fu eletto patriarca di Costantinopoli nel 397. Fu un oratore formidabile e per questo chiamato “Crisostomo” cioè bocca d’oro. Avendo denunciato le sregolatezze del potere imperiale, morì in esilio il 14 settembre 407. È chiamato “Dottore dell’Eucaristia” per la vastità e la ricchezza della sua dottrina sul sacramento del Corpo e del Sangue di Cristo.

DALLA PRIMA LETTERA DI SAN PAOLO APOSTOLO A TIMÒTEO (1Tm 1, 1-2.12-14)
Paolo, apostolo di Cristo Gesù per comando di Dio nostro salvatore e di Cristo Gesù nostra speranza, a Timòteo, vero figlio mio nella fede: grazia, misericordia e pace da Dio Padre e da Cristo Gesù Signore nostro.
Rendo grazie a colui che mi ha reso forte, Cristo Gesù Signore nostro, perché mi ha giudicato degno di fiducia mettendo al suo servizio me, che prima ero un bestemmiatore, un persecutore e un violento. Ma mi è stata usata misericordia, perché agivo per ignoranza, lontano dalla fede, e così la grazia del Signore nostro ha sovrabbondato insieme alla fede e alla carità che è in Cristo Gesù. Parola di Dio.

In Paolo, in cui aveva abbondato l’odio violento, ha sovrabbondato l’amore a Cristo e alla Chiesa. Cristo è diventato la ragione della sua vita. 
Viene l'ora per tutti in cui cadono tutti i motivi umani e si fa viva la persona del Cristo, l'Agnello immolato, il Cristo morto e risorto che vive per sempre e ci lega a sé in un'unione così intima e profonda che si svela quanto più la prova, la sofferenza, il dolore avanzano, per generare un mondo nuovo ma insieme a lui.
Genitori, cosa date ai vostri figli se non li aiutate con la vostra vita a scoprire l'unica ragione della vita? Li prendete in giro, e verrà il momento in cui vi getteranno contro tutto quello che avete dato loro perché ne avete fatto degli dei, non ne avete fatto dei figli di Dio. Beati voi genitori che vivete, non per vostro merito, ma per la misericordia di Dio, e sentite che la ragione della vita non è mai né una virtù, né la giustizia, né la verità, né il bene, perché mai un cuore umano sarà saziato da una virtù. Invece la nostra vita è con Dio e quando il legame con Cristo ti possiede, allora più la vita è dura e difficile e le prove sono grandi, più viene alimentato il legame con lui per cui vai di luce in luce e in ogni sofferenza trovi la tua gioia. La tua maturità la misuro nella luce che Cristo ti dona e nel legame che hai con lui. 
SALMO 15 (16)

Tu sei, Signore, mia parte di eredità.

Oppure:

Signore, solo in te è il mio bene.

Proteggimi, o Dio: in te mi rifugio.
Ho detto al Signore: «Il mio Signore sei tu,
solo in te è il mio bene».
Il Signore è mia parte di eredità e mio calice:
nelle tue mani è la mia vita. 		

Benedico il Signore che mi ha dato consiglio;
anche di notte il mio animo mi istruisce.
Io pongo sempre davanti a me il Signore,
sta alla mia destra, non potrò vacillare. 

Mi indicherai il sentiero della vita,
gioia piena alla tua presenza,
dolcezza senza fine alla tua destra. 

Alleluia, alleluia.
La tua parola, Signore, è verità;
consacraci nella verità.
Alleluia.

DAL VANGELO SECONDO LUCA (Lc 6, 39-42)	
In quel tempo, Gesù disse ai suoi discepoli una parabola: «Può forse un cieco guidare un altro cieco? Non cadranno tutti e due in un fosso? Un discepolo non è più del maestro; ma ognuno, che sia ben preparato, sarà come il suo maestro. 
Perché guardi la pagliuzza che è nell’occhio del tuo fratello e non ti accorgi della trave che è nel tuo occhio? Come puoi dire al tuo fratello: “Fratello, lascia che tolga la pagliuzza che è nel tuo occhio”, mentre tu stesso non vedi la trave che è nel tuo occhio? Ipocrita! Togli prima la trave dal tuo occhio e allora ci vedrai bene per togliere la pagliuzza dall’occhio del tuo fratello». Parola del Signore. 

Perché invece di guardare tutto il giorno la pagliuzza nell'occhio del tuo fratello, non vedi le sue meraviglie? È una ingiustizia delle più terribili vedere sempre ciò che manca all'altro: ma perché non vedi ciò che c'è? Perché non fai gli applausi al Signore?
C'è chi è sempre arrabbiato e va a cercare quel che non va bene; ma guarda con lo sguardo creativo di Dio! Provate e vedrete come avendo questo sguardo creativo sulle meraviglie degli altri, immediatamente voi entrate in empatia con le altre persone. E se uno mi dicesse: «Ma tu non la conosci quella persona. Come puoi volerle bene? Prova a stare con lei e poi vedrai!», io vi ribadisco che questo sguardo ti darà pace. Guarda con lo sguardo del tuo Dio.
Perché uno deve essere sempre cattivo con se stesso, essere sempre arrabbiato? Mettiti in pace con te stesso, smetti di vivere nella rabbia, gustati gli anni che ti stanno davanti. E sai qual è la medicina? Dio c'è! Contempla la bontà del Dio vivente in tutte le cose; dice il salmo: «La tua bontà è davanti ai miei occhi, nella tua verità ho camminato» (Sal 26,3). Ogni giorno fate nuovo il vostro cammino, fate nuovi i fratelli che incontrate, perché il vostro cuore di giorno in giorno si rinnova nel Signore. Avere un cuore nuovo è arrivare a vedere tutte le cose con l'occhio di Gesù, con lo sguardo di lui.

Sabato 14 Settembre
Esaltazione della Santa Croce (f); S. Gabriele T.D.

DAL LIBRO DEI NUMERI (Nm 21, 4b-9)
In quei giorni, il popolo non sopportò il viaggio. Il popolo disse contro Dio e contro Mosè: «Perché ci avete fatto salire dall’Egitto per farci morire in questo deserto? Perché qui non c’è né pane né acqua e siamo nauseati di questo cibo così leggero». Allora il Signore mandò fra il popolo serpenti brucianti i quali mordevano la gente, e un gran numero d’Israeliti morì. 
Il popolo venne da Mosè e disse: «Abbiamo peccato, perché abbiamo parlato contro il Signore e contro di te; supplica il Signore che allontani da noi questi serpenti». Mosè pregò per il popolo. 
Il Signore disse a Mosè: «Fatti un serpente e mettilo sopra un’asta; chiunque sarà stato morso e lo guarderà, resterà in vita». Mosè allora fece un serpente di bronzo e lo mise sopra l’asta; quando un serpente aveva morso qualcuno, se questi guardava il serpente di bronzo, restava in vita. Parola di Dio.

Durante il cammino nel deserto del popolo di Israele, 1200 anni prima della venuta di Gesù, il Signore aveva comandato a Mosè di costruire una statua. In tutta la Bibbia Dio si raccomanda di fare immagini, per richiamarci a lui, come facciamo con le foto di un nostro caro. Nel brano di oggi il Signore comanda di fare l'immagine di un serpente di bronzo, perché il popolo veniva morso da serpenti velenosi e moriva. Chi guardava il serpente di bronzo veniva guarito: era l'immagine di Gesù in croce. Egli ha detto: «Quando sarò elevato da terra, io attirerò tutti a me». Non è una consolazione grande? Il momento in cui questa attrazione si fa potente è quando ci riuniamo a Messa, dove rinnoviamo il mistero d’amore di Cristo che muore e risorge.


Oppure:

DALLA LETTERA DI SAN PAOLO APOSTOLO AI FILIPPÉSI (Fil 2, 6-11)
Cristo Gesù, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini.
Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre. Parola di Dio.

Dio ha esaltato Gesù sopra ogni realtà perché ha portato via il peccato del mondo, ha fatto obbedienza al Padre senza chiedersi il perché, è stato obbediente fino alla morte e alla morte di croce. L'obbedienza è il sommo bene da portare avanti, perché in essa si consuma l'olocausto della nostra vita. È la cosa più dura, più difficile, più tremenda, la conformità a Gesù nell'obbedienza. Anche noi, come lui nell'orto del Getsemani, sentiamo tante volte la tristezza, l'angoscia, la nausea, il rifiuto della croce e lo sentiamo fin nelle viscere nostre, fino al punto da sudare sangue, cioè da essere quasi in agonia, fino al punto di gridare: «Perché non mi liberi da queste cose?», fino al punto di potere sentire che preferiamo la morte perché quella croce ci annoia, ci nausea e non ne abbiamo voglia. Ma avendo scelto la conformità a Cristo e l'unità con lui che espia il peccato del mondo, facciamo dell'obbedienza, che ci porta a quell'unità e ci garantisce quell'unità, la via privilegiata per non sfuggire al nostro sommo bene. Questo è un mistero grande nella nostra vita, ma abbiamo tutta l'esistenza per poterlo capire. 

SALMO 77 (78)

Non dimenticate le opere del Signore!

Ascolta, popolo mio, la mia legge,
porgi l’orecchio alle parole della mia bocca.
Aprirò la mia bocca con una parabola,
rievocherò gli enigmi dei tempi antichi.	

Quando li uccideva, lo cercavano
e tornavano a rivolgersi a lui,
ricordavano che Dio è la loro roccia
e Dio, l’Altissimo, il loro redentore.		

Lo lusingavano con la loro bocca,
ma gli mentivano con la lingua:
il loro cuore non era costante verso di lui
e non erano fedeli alla sua alleanza.		

Ma lui, misericordioso, perdonava la colpa,
invece di distruggere.
Molte volte trattenne la sua ira
e non scatenò il suo furore. 		

Alleluia, alleluia.
Noi ti adoriamo, o Cristo, e ti benediciamo,
perché con la tua croce hai redento il mondo.
Alleluia.

DAL VANGELO SECONDO GIOVANNI (Gv 3, 13-17)	
In quel tempo, Gesù disse a Nicodèmo: «Nessuno è mai salito al cielo, se non colui che è disceso dal cielo, il Figlio dell’uomo. E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna.
Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui».
Parola del Signore.

La ragione per cui Dio ha creato il mondo è la gioia del mondo. È come un papà che quando vede i suoi figli gioiosi è contento. Ma siccome il mondo era nella tribolazione, nel male, il Signore ha dato il suo figlio perché nel suo sacrificio gli uomini ritrovassero la possibilità di una vera comunione con Dio.
Una volta ho celebrato la Messa in una cooperativa sociale. La metà dei presenti erano ragazzi disabili. Ho chiesto come si fa a spostare un sasso molto grosso: «Devi chiedere aiuto!», mi hanno risposto. Ho continuato dicendo: «Sapete cosa è successo? Il Padre, il Figlio e lo Spirito Santo hanno visto che noi uomini eravamo messi male. Il Figlio ha detto: “Vado io!” ma ha visto che gli uomini non volevano convertirsi, ha capito che da solo non ce la faceva e doveva chiedere aiuto. A chi è che doveva chiedere aiuto Gesù?». Una ragazzina di 14 anni, disabile, ha risposto: «A me!». Le ho detto: «Hai risposto bene! I giovani, vedendo che tu sei come un bulldozer che apre la strada a Gesù, andranno anche loro a Gesù». La redenzione non consiste tanto nell'azione che portiamo avanti, ma consiste nella nostra intima partecipazione al Cristo che espia il peccato del mondo. 
DOMENICA 15 SETTEMBRE
B.V. Addolorata
XXIV Domenica del Tempo Ordinario

DAL LIBRO DELL’ÈSODO (Es 32, 7-11.13-14)
In quei giorni, il Signore disse a Mosè: «Va’, scendi, perché il tuo popolo, che hai fatto uscire dalla terra d’Egitto, si è pervertito. Non hanno tardato ad allontanarsi dalla via che io avevo loro indicato! Si sono fatti un vitello di metallo fuso, poi gli si sono prostrati dinanzi, gli hanno offerto sacrifici e hanno detto: “Ecco il tuo Dio, Israele, colui che ti ha fatto uscire dalla terra d’Egitto”». Il Signore disse inoltre a Mosè: «Ho osservato questo popolo: ecco, è un popolo dalla dura cervìce. Ora lascia che la mia ira si accenda contro di loro e li divori. Di te invece farò una grande nazione».
Mosè allora supplicò il Signore, suo Dio, e disse: «Perché, Signore, si accenderà la tua ira contro il tuo popolo, che hai fatto uscire dalla terra d’Egitto con grande forza e con mano potente? Ricòrdati di Abramo, di Isacco, di Israele, tuoi servi, ai quali hai giurato per te stesso e hai detto: “Renderò la vostra posterità numerosa come le stelle del cielo, e tutta questa terra, di cui ho parlato, la darò ai tuoi discendenti e la possederanno per sempre”».
Il Signore si pentì del male che aveva minacciato di fare al suo popolo.
Parola di Dio.

Il popolo, in assenza di Mosè, aveva fatto presto a sostituire il Dio di Abramo, di Isacco, di Giacobbe, che lo aveva sottratto dalla schiavitù d’Egitto, con un vitello d’oro fatto con le sue mani. Il rinnegamento di Dio, l’idolatria, l’adorazione di un dio che non chiedeva nulla e che lasciava sfogare tutti gli istinti umani, era un peccato gravissimo. Dio disse: «Questo popolo non è più il mio popolo, non lo riconosco più, non esiste più per me». Mosè amava il suo popolo, era la ragione della sua vita, anche se avevano pensato di ucciderlo, e spinto da un amore intenso proprio perché ferito, ricorda al Signore il suo amore per questo popolo, dimostrato in mille modi, amore per cui l’aveva portato come un padre porta un figlio. Il profondo amore di Mosè diventa la garanzia del ritorno del popolo al suo Dio. Dice il Signore: «Può una madre dimenticarsi del suo figlio che allatta? Ebbene anche se ciò potesse capitare, io mai mi dimenticherò di te» (Is 49,15). Noi siamo nel cuore di Dio. Dio non ha voluto nuocere al suo popolo che aveva commesso il peccato dei peccati, cioè aveva sfrattato il suo Dio. Dio ha tanto amato il mondo da sacrificare il suo Figlio unigenito per la sua salvezza (Gv 3,16). La preghiera di intercessione salva i peccatori.

SALMO 50 (51)

Ricordati di me, Signore, nel tuo amore.

Pietà di me, o Dio, nel tuo amore;
nella tua grande misericordia
cancella la mia iniquità.
Lavami tutto dalla mia colpa,
dal mio peccato rendimi puro.	

Crea in me, o Dio, un cuore puro,
rinnova in me uno spirito saldo.
Non scacciarmi dalla tua presenza
e non privarmi del tuo santo spirito.	

Signore, apri le mie labbra
e la mia bocca proclami la tua lode.
Uno spirito contrito è sacrificio a Dio;
un cuore contrito e affranto tu, o Dio, non disprezzi.

DALLA PRIMA LETTERA DI SAN PAOLO APOSTOLO A TIMÒTEO (1Tm 1, 12-17)
Figlio mio, rendo grazie a colui che mi ha reso forte, Cristo Gesù Signore nostro, perché mi ha giudicato degno di fiducia mettendo al suo servizio me, che prima ero un bestemmiatore, un persecutore e un violento. Ma mi è stata usata misericordia, perché agivo per ignoranza, lontano dalla fede, e così la grazia del Signore nostro ha sovrabbondato insieme alla fede e alla carità che è in Cristo Gesù. Questa parola è degna di fede e di essere accolta da tutti: Cristo Gesù è venuto nel mondo per salvare i peccatori, il primo dei quali sono io. Ma appunto per questo ho ottenuto misericordia, perché Cristo Gesù ha voluto in me, per primo, dimostrare tutta quanta la sua magnanimità, e io fossi di esempio a quelli che avrebbero creduto in lui per avere la vita eterna. Al Re dei secoli, incorruttibile, invisibile e unico Dio, onore e gloria nei secoli dei secoli. Amen. Parola di Dio.

Dio è in noi, è il tutto, ed è purezza piena. Se in te c'è la fragilità, il peccato, non rendere il tuo peccato il tuo dio, nel senso che lasci il cammino. Il tuo Dio è il Signore, non il tuo peccato. Anzi, dove ha abbondato il peccato, sovrabbonda la grazia di Dio. 
Solo Gesù ti dà la possibilità di vivere come il tuo essere vero e profondo vuole vivere e crescere: immerso nell’amore di Dio, nella sua grazia. 
L'azione della grazia e della potenza di Dio trasforma e modifica tutto: «Per grazia di Dio sono quello che sono» (1Cor 15,10). Questa è la nostra gioia, ma perché la grazia agisca in noi, ci vuole il nostro sì. Quel Dio che ti ha creato e ti ha creato per amore, quel Dio che ti ha dato una vocazione molto precisa, che ti ha trasformato nel sacramento del matrimonio, che ti ha trasformato con i voti, è quel Dio che ti salva perché ti ama.

Alleluia, alleluia.
Dio ha riconciliato a sé il mondo in Cristo,
affidando a noi la parola della riconciliazione.
Alleluia.

DAL VANGELO SECONDO LUCA (Lc 15, 1-10)	
In quel tempo, si avvicinavano a Gesù tutti i pubblicani e i peccatori per ascoltarlo. I farisei e gli scribi mormoravano dicendo: «Costui accoglie i peccatori e mangia con loro». 
Ed egli disse loro questa parabola: «Chi di voi, se ha cento pecore e ne perde una, non lascia le novantanove nel deserto e va in cerca di quella perduta, finché non la trova? Quando l’ha trovata, pieno di gioia se la carica sulle spalle, va a casa, chiama gli amici e i vicini e dice loro: “Rallegratevi con me, perché ho trovato la mia pecora, quella che si era perduta”. Io vi dico: così vi sarà gioia nel cielo per un solo peccatore che si converte, più che per novantanove giusti i quali non hanno bisogno di conversione.
Oppure, quale donna, se ha dieci monete e ne perde una, non accende la lampada e spazza la casa e cerca accuratamente finché non la trova? E dopo averla trovata, chiama le amiche e le vicine, e dice: “Rallegratevi con me, perché ho trovato la moneta che avevo perduto”. Così, io vi dico, vi è gioia davanti agli angeli di Dio per un solo peccatore che si converte».
Disse ancora: «Un uomo aveva due figli. Il più giovane dei due disse al padre: “Padre, dammi la parte di patrimonio che mi spetta”. Ed egli divise tra loro le sue sostanze. Pochi giorni dopo, il figlio più giovane, raccolte tutte le sue cose, partì per un paese lontano e là sperperò il suo patrimonio vivendo in modo dissoluto. Quando ebbe speso tutto, sopraggiunse in quel paese una grande carestia ed egli cominciò a trovarsi nel bisogno. Allora andò a mettersi al servizio di uno degli abitanti di quella regione, che lo mandò nei suoi campi a pascolare i porci. Avrebbe voluto saziarsi con le carrube di cui si nutrivano i porci; ma nessuno gli dava nulla. Allora ritornò in sé e disse: “Quanti salariati di mio padre hanno pane in abbondanza e io qui muoio di fame! Mi alzerò, andrò da mio padre e gli dirò: Padre, ho peccato verso il Cielo e davanti a te; non sono più degno di essere chiamato tuo figlio. Trattami come uno dei tuoi salariati”. Si alzò e tornò da suo padre.
Quando era ancora lontano, suo padre lo vide, ebbe compassione, gli corse incontro, gli si gettò al collo e lo baciò. Il figlio gli disse: “Padre, ho peccato verso il Cielo e davanti a te; non sono più degno di essere chiamato tuo figlio”. Ma il padre disse ai servi: “Presto, portate qui il vestito più bello e fateglielo indossare, mettetegli l’anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perché questo mio figlio era morto ed è tornato in vita, era perduto ed è stato ritrovato”. E cominciarono a far festa.
Il figlio maggiore si trovava nei campi. Al ritorno, quando fu vicino a casa, udì la musica e le danze; chiamò uno dei servi e gli domandò che cosa fosse tutto questo. Quello gli rispose: “Tuo fratello è qui e tuo padre ha fatto ammazzare il vitello grasso, perché lo ha riavuto sano e salvo”. Egli si indignò, e non voleva entrare. Suo padre allora uscì a supplicarlo. Ma egli rispose a suo padre: “Ecco, io ti servo da tanti anni e non ho mai disobbedito a un tuo comando, e tu non mi hai mai dato un capretto per far festa con i miei amici. Ma ora che è tornato questo tuo figlio, il quale ha divorato le tue sostanze con le prostitute, per lui hai ammazzato il vitello grasso”. Gli rispose il padre: “Figlio, tu sei sempre con me e tutto ciò che è mio è tuo; ma bisognava far festa e rallegrarsi, perché questo tuo fratello era morto ed è tornato in vita, era perduto ed è stato ritrovato”».
 Parola del Signore.

Dio è solo e unicamente impegnato per il bene e la gioia di tutti. Egli non aspetta e non esige una risposta per sé. Egli ama per primo, ama anche di amore inutile, ama perché è amore. Dio non ci ama solo se siamo buoni, ci ama anche se siamo cattivi; egli non ama a tempo, ma ama del tutto e per sempre. Egli si è incarnato e ci cerca anche se noi lo respingiamo, anche se fuggiamo da lui. Egli affronta qualsiasi sacrificio perché ci ama. Se su cento pecore ne smarrisce una, quell’una vale quanto tutte le novantanove. Se la lasciasse perdere, anche le 99 sarebbero rapite. A chi volesse consolarlo dicendogli che dopo tutto ne ha persa una sola, egli direbbe: «Tu non capisci nulla, tu non sai cosa vuol dire amare!». Il Signore ha affidato ad ognuno di noi il suo prossimo. Se qualcuno si perde dev’essere cercato da tutti. Come? C’è un’intelligenza d’amore, c’è un’iniziativa d’amore che scaturisce dalla nostra passione per Cristo. Se c’è questa passione interiore, coinvolgente e avvolgente, l’iniziativa per farlo amare non si ferma più. Il tuo cuore, sono sicuro, vibra per tanta gente che vive nella prigione di se stesso.

Lunedì 16 Settembre
Ss. Cornelio e Cipriano (m); S. Eufemia; S. Ludmilla

Cornelio fu eletto Papa nel 251 e resse la Chiesa fino al 253, durante la persecuzione scatenata da Decio. Cipriano fu eletto vescovo di Cartagine nel 249 e morì decapitato nel 258. Cipriano affiancò Cornelio nella lotta contro Novaziano, un prete che diede vita ad una comunità dissidente, affermando l’unità della Chiesa universale.

DALLA PRIMA LETTERA DI SAN PAOLO APOSTOLO A TIMÒTEO (1Tm 2, 1-8)
Figlio mio, raccomando, prima di tutto, che si facciano domande, suppliche, preghiere e ringraziamenti per tutti gli uomini, per i re e per tutti quelli che stanno al potere, perché possiamo condurre una vita calma e tranquilla, dignitosa e dedicata a Dio. Questa è cosa bella e gradita al cospetto di Dio, nostro salvatore, il quale vuole che tutti gli uomini siano salvati e giungano alla conoscenza della verità. 
Uno solo, infatti, è Dio e uno solo anche il mediatore fra Dio e gli uomini, l’uomo Cristo Gesù, che ha dato se stesso in riscatto per tutti. Questa testimonianza egli l’ha data nei tempi stabiliti, e di essa io sono stato fatto messaggero e apostolo – dico la verità, non mentisco –, maestro dei pagani nella fede e nella verità. Voglio dunque che in ogni luogo gli uomini preghino, alzando al cielo mani pure, senza collera e senza contese. Parola di Dio.

La preghiera cos'è? Non è altro che intrattenimento d'amore con Dio o nel ricercarlo, o nel gridare o nel piangere, o nel supplicare o nel dire: «Dio rivelati: fa' che io ti conosca», ma è sempre un dialogo d'amore. Mi domando come fa uno che dice male di un fratello ad attendere alla preghiera? Prega male! Se prega bene smette di dire male dei fratelli, perché la preghiera è amore. È impossibile amare i fratelli se non preghi. Finché non c’è fraternità nel cuore, uno fa fatica a pregare. Deve almeno supplicare Dio che lo converta. 
Quando vi incontrate, per prima cosa potreste dire: «Preghiamo insieme». Intanto risparmiate un sacco di chiacchiere, poi vi inoltrate in Dio insieme. Quando tu dici ad un fratello o una sorella a cui vuoi bene: «Preghiamo insieme?», non cresce l’amore verso quel fratello o sorella mentre preghi?
Ai fidanzati io darei sempre questo consiglio: almeno il 10% del tempo che state insieme datelo alla preghiera. Cantate le lodi del Signore, non importa se dopo la gente dice: «Quei due sono matti: vanno per la strada e cantano». È così bello: siate i matti di Dio!

SALMO 27 (28)

Sia benedetto il Signore, che ha dato ascolto alla voce della mia supplica.

Ascolta la voce della mia supplica,
quando a te grido aiuto,
quando alzo le mie mani
verso il tuo santo tempio. 		

Il Signore è mia forza e mio scudo,
in lui ha confidato il mio cuore.
Mi ha dato aiuto: esulta il mio cuore,
con il mio canto voglio rendergli grazie. 		

Forza è il Signore per il suo popolo,
rifugio di salvezza per il suo consacrato.
Salva il tuo popolo e benedici la tua eredità,
sii loro pastore e sostegno per sempre.		

Alleluia, alleluia.
Dio ha tanto amato il mondo da dare il Figlio unigenito;
chiunque crede in lui ha la vita eterna.
Alleluia.

DAL VANGELO SECONDO LUCA (Lc 7, 1-10)	
In quel tempo, Gesù, quando ebbe terminato di rivolgere tutte le sue parole al popolo che stava in ascolto, entrò in Cafàrnao. 
Il servo di un centurione era ammalato e stava per morire. Il centurione l’aveva molto caro. Perciò, avendo udito parlare di Gesù, gli mandò alcuni anziani dei Giudei a pregarlo di venire e di salvare il suo servo. Costoro, giunti da Gesù, lo supplicavano con insistenza: «Egli merita che tu gli conceda quello che chiede – dicevano –, perché ama il nostro popolo ed è stato lui a costruirci la sinagoga». 
Gesù si incamminò con loro. Non era ormai molto distante dalla casa, quando il centurione mandò alcuni amici a dirgli: «Signore, non disturbarti! Io non sono degno che tu entri sotto il mio tetto; per questo io stesso non mi sono ritenuto degno di venire da te; ma di’ una parola e il mio servo sarà guarito. Anch’io infatti sono nella condizione di subalterno e ho dei soldati sotto di me e dico a uno: “Va’!”, ed egli va; e a un altro: “Vieni!”, ed egli viene; e al mio servo: “Fa’ questo!”, ed egli lo fa». All’udire questo, Gesù lo ammirò e, volgendosi alla folla che lo seguiva, disse: «Io vi dico che neanche in Israele ho trovato una fede così grande!». E gli inviati, quando tornarono a casa, trovarono il servo guarito. Parola del Signore.

Con il miracolo del servo del centurione Gesù vuol mettere in evidenza che il rapporto giusto con lui è la fede nella quale si è posto il centurione. La fede è l’atteggiamento di piena fiducia e abbandono nell’infinito amore, nell’infinita sapienza di Dio, scoperto come Padre. L’uomo nella fede abbandona il proprio modo di pensare e non basa più il proprio agire sulle proprie forze. L’uomo di fede si fida della parola di Dio e si abbandona alla potenza di Dio. Rivolgiamoci sempre al Signore con piena fiducia: ci ascolta sempre e presto o tardi ci casca perché è un papà. Ci ascolta sul serio!

Martedì 17 Settembre
S. Roberto Bellarmino (mf); S. Colomba; S. Satiro

Roberto nacque a Montepulciano (Siena) nel 1542. Ordinato presbitero nella compagnia di Gesù, fu destinato all’insegnamento della teologia. Si distinse nelle controversie dottrinali con i luterani e i calvinisti. Preparò un piccolo catechismo usato fino all’Ottocento. Morì a Roma nel 1621. Pio XI lo ha nominato Dottore della Chiesa.

DALLA PRIMA LETTERA DI SAN PAOLO APOSTOLO A TIMÒTEO (1Tm 3, 1-13)
Figlio mio, questa parola è degna di fede: se uno aspira all’episcopato, desidera un nobile lavoro. Bisogna dunque che il vescovo sia irreprensibile, marito di una sola donna, sobrio, prudente, dignitoso, ospitale, capace di insegnare, non dedito al vino, non violento ma benevolo, non litigioso, non attaccato al denaro. Sappia guidare bene la propria famiglia e abbia figli sottomessi e rispettosi, perché, se uno non sa guidare la propria famiglia, come potrà aver cura della Chiesa di Dio? Inoltre non sia un convertito da poco tempo, perché, accecato dall’orgoglio, non cada nella stessa condanna del diavolo. È necessario che egli goda buona stima presso quelli che sono fuori della comunità, per non cadere in discredito e nelle insidie del demonio.
Allo stesso modo i diaconi siano persone degne e sincere nel parlare, moderati nell’uso del vino e non avidi di guadagni disonesti, e conservino il mistero della fede in una coscienza pura. Perciò siano prima sottoposti a una prova e poi, se trovati irreprensibili, siano ammessi al loro servizio. Allo stesso modo le donne siano persone degne, non maldicenti, sobrie, fedeli in tutto. I diaconi siano mariti di una sola donna e capaci di guidare bene i figli e le proprie famiglie. Coloro infatti che avranno esercitato bene il loro ministero, si acquisteranno un grado degno di onore e un grande coraggio nella fede in Cristo Gesù. Parola di Dio.

Quando incontriamo i nostri vescovi dobbiamo innalzare il cuore a Dio pieno di gratitudine perché essi sono i veri successori degli apostoli. 
Che cosa si aspettano i membri del popolo cristiano dal vescovo? Si aspettano un Padre che li accolga e li cerchi come figli ai quali non vorrebbe dare solo il vangelo ma anche la vita perché gli sono diventati cari. Che cosa si aspettano i vari movimenti e le aggregazioni ecclesiali? Si aspettano che il vescovo sia il garante dei carismi, anche dei più umili. Si aspettano di essere stimolati dal vescovo-padre nella fedeltà e nel fervore della loro vocazione! Che cosa si aspettano i sacerdoti? Si aspettano di vivere assieme al vescovo. Che cosa si aspettano i consacrati? Di essere richiamati alla loro identità. Che cosa si aspettano i lontani? Di sentirsi cercati dal vescovo. Che cosa si aspettano i poveri? Di potersi sedere, ogni tanto, alla sua mensa!

SALMO 100 (101)

Camminerò con cuore innocente.

Oppure:

Dona al tuo servo, Signore, integrità di cuore.

Amore e giustizia io voglio cantare,
voglio cantare inni a te, Signore.
Agirò con saggezza nella via dell’innocenza:
quando a me verrai? 		

Camminerò con cuore innocente
dentro la mia casa.
Non sopporterò davanti ai miei occhi azioni malvagie,
detesto chi compie delitti: non mi starà vicino. 		

Chi calunnia in segreto il suo prossimo
io lo ridurrò al silenzio;
chi ha occhio altero e cuore superbo
non lo potrò sopportare. 		

I miei occhi sono rivolti ai fedeli del paese
perché restino accanto a me:
chi cammina nella via dell’innocenza,
costui sarà al mio servizio.		

Alleluia, alleluia.
Un grande profeta è sorto tra noi, 
Dio ha visitato il suo popolo.
Alleluia.

DAL VANGELO SECONDO LUCA (Lc 7, 11-17)	
In quel tempo, Gesù si recò in una città chiamata Nain, e con lui camminavano i suoi discepoli e una grande folla. Quando fu vicino alla porta della città, ecco, veniva portato alla tomba un morto, unico figlio di una madre rimasta vedova; e molta gente della città era con lei. 
Vedendola, il Signore fu preso da grande compassione per lei e le disse: «Non piangere!». Si avvicinò e toccò la bara, mentre i portatori si fermarono. Poi disse: «Ragazzo, dico a te, àlzati!». Il morto si mise seduto e cominciò a parlare. Ed egli lo restituì a sua madre. Tutti furono presi da timore e glorificavano Dio, dicendo: «Un grande profeta è sorto tra noi», e: «Dio ha visitato il suo popolo». Questa fama di lui si diffuse per tutta quanta la Giudea e in tutta la regione circostante. Parola del Signore.

Vedendo la vedova il Signore ne ebbe compassione (cioè patì insieme a lei). Aveva un solo figlio e le era morto. Il dolore di lei è entrato in Gesù e ciò che ella soffriva in forza del legame naturale, egli lo sentiva in sé per condivisione. «Non piangere – le disse – non sei più sola; il tuo dolore è in me» e Gesù ha risuscitato il giovinetto. 
Gesù non è venuto a fare il professore, ma a fare colui che vive fino all’estremo tutto quello che è per il bene delle anime. Cristo ha condiviso nel senso che si è messo dentro la vita, nella vita, con la vita. Proprio perché Cristo è diventato concreto tu senti sempre più il bisogno che Cristo ti riempia la vita, e questo avviene solo nella contemplazione. La preghiera diventa la condizione per cui tu senti Cristo concreto e sentendo Cristo concreto ti richiama alla preghiera. Durante il giorno sono necessari i momenti di silenzio, di separazione da tutto per stare solo con Lui. 

Mercoledì 18 Settembre
S. Eustorgio; S. Giuseppe da Copertino; S. Arianna

DALLA PRIMA LETTERA DI SAN PAOLO APOSTOLO A TIMÒTEO (1Tm 3, 14-16)
Figlio mio, ti scrivo tutto questo nella speranza di venire presto da te; ma se dovessi tardare, voglio che tu sappia come comportarti nella casa di Dio, che è la Chiesa del Dio vivente, colonna e sostegno della verità. 
Non vi è alcun dubbio che grande è il mistero della vera religiosità: egli fu manifestato in carne umana e riconosciuto giusto nello Spirito, fu visto dagli angeli e annunciato fra le genti, fu creduto nel mondo ed elevato nella gloria. Parola di Dio.

Il mistero della vera religiosità è un piano grandioso di salvezza che si attua lungo i secoli per mezzo di Gesù Cristo. Egli, il Verbo di Dio, si è fatto carne; è stato mostrato per quel che era dallo Spirito Santo. La sua resurrezione dimostra che egli è “il Dio giusto” che è stato assunto in cielo con l’ascensione, è stato annunziato ai pagani che l’hanno accolto. Lo Spirito Santo lo rende contemporaneo alla storia degli uomini. Gesù è l’atteso delle genti, come lo sono coloro che vivendo in lui, con lui, per lui, rispondono al grido della creazione oppressa dal peccato.

SALMO 110 (111)

Grandi sono le opere del Signore.

Renderò grazie al Signore con tutto il cuore,
tra gli uomini retti riuniti in assemblea.
Grandi sono le opere del Signore:
le ricerchino coloro che le amano. 		

Il suo agire è splendido e maestoso,
la sua giustizia rimane per sempre.
Ha lasciato un ricordo delle sue meraviglie:
misericordioso e pietoso è il Signore. 	

Egli dà il cibo a chi lo teme,
si ricorda sempre della sua alleanza.
Mostrò al suo popolo la potenza delle sue opere,
gli diede l’eredità delle genti.		

Alleluia, alleluia.
Le tue parole, Signore, sono spirito e sono vita;
tu hai parole di vita eterna.
Alleluia.

DAL VANGELO SECONDO LUCA (Lc 7, 31-35)	
In quel tempo, il Signore disse: «A chi posso paragonare la gente di questa generazione? A chi è simile? È simile a bambini che, seduti in piazza, gridano gli uni agli altri così: “Vi abbiamo suonato il flauto e non avete ballato, abbiamo cantato un lamento e non avete pianto!”. 
È venuto infatti Giovanni il Battista, che non mangia pane e non beve vino, e voi dite: “È indemoniato”. È venuto il Figlio dell’uomo, che mangia e beve, e voi dite: “Ecco un mangione e un beone, un amico di pubblicani e di peccatori!”. Ma la Sapienza è stata riconosciuta giusta da tutti i suoi figli».
Parola del Signore.

Quanto tempo perso nel lamentarsi, nel dire male degli altri o nel giustificarsi! Quando Cristo arriva e ti visita, ti fa delle proposte secche e dure di vita di povertà, di vita di dedizione totale a lui, delle proposte radicali che ti prendono tutto, devi decidere: quello è il momento della conversione. Cambia storia! Cambia vita!
La vita non è un insieme di ragionamenti, ma è soltanto un capovolgimento nel Cristo Signore, dove non esiste più la critica ma esiste solo una ricerca d'amore. Volete un segno che camminate forte forte nel Signore? Che non ce l'avete più contro nessuno, ma che vi assumete il peso di ogni fratello con amore, pronti a dare la vita per lui! 

Giovedì 19 Settembre
S. Gennaro (mf); S. Mariano; S. Ciriaco

Gennaro, nato a Napoli nella seconda metà del III secolo, fu eletto vescovo di Benevento. Secondo la tradizione sarebbe stato decapitato a Pozzuoli nel 305. Seguendo una pia usanza del tempo, una donna avrebbe raccolto il suo sangue in due ampolle di vetro. Ormai da secoli avviene più volte all’anno il fenomeno della liquefazione di questo sangue, il quale diventa vivo e pulsante come appena sgorgato dalle vene.

DALLA PRIMA LETTERA DI SAN PAOLO APOSTOLO A TIMÒTEO (1Tm 4, 12-16)
Figlio mio, nessuno disprezzi la tua giovane età, ma sii di esempio ai fedeli nel parlare, nel comportamento, nella carità, nella fede, nella purezza. 
In attesa del mio arrivo, dèdicati alla lettura, all’esortazione e all’insegnamento. Non trascurare il dono che è in te e che ti è stato conferito, mediante una parola profetica, con l’imposizione delle mani da parte dei presbìteri. 
Abbi cura di queste cose, dèdicati ad esse interamente, perché tutti vedano il tuo progresso. Vigila su te stesso e sul tuo insegnamento e sii perseverante: così facendo, salverai te stesso e quelli che ti ascoltano.
Parola di Dio.

Con l’imposizione delle mani si trasmette una grazia, un carisma. S’impongono le mani per ottenere determinati scopi, una guarigione, una luce particolare, un compito cui è connessa una missione, una consacrazione che rende atti a compiere determinati uffici (per esempio il sacerdozio). Che cosa succederebbe oggi se i vescovi fossero indicati dal popolo, in mezzo al quale ci sono profeti, e poi convalidati dall’autorità e consacrati con l’imposizione delle mani del vescovo e dei presbiteri?
Io ho visto che nelle comunità dove i membri scelgono le persone adatte a servire la comunità in quel determinato periodo, vengono scelte persone piene di Spirito Santo. Oggi i cristiani hanno bisogno di riconoscersi come popolo che ha una missione di salvezza per il mondo intero. È urgente, indilazionabile, che tale coscienza diventi di tutti. Si è insistito molto sul cammino di santificazione, non si è insistito abbastanza sulla necessità di vivere come popolo. 

SALMO 110 (111)

Grandi sono le opere del Signore.

Le opere delle sue mani sono verità e diritto,
stabili sono tutti i suoi comandi,
immutabili nei secoli, per sempre,
da eseguire con verità e rettitudine. 	

Mandò a liberare il suo popolo,
stabilì la sua alleanza per sempre.
Santo e terribile è il suo nome. 		

Principio della sapienza è il timore del Signore:
rende saggio chi ne esegue i precetti.
La lode del Signore rimane per sempre.		

Alleluia, alleluia.
Venite a me, voi tutti che siete stanchi e oppressi, 
e io vi darò ristoro, dice il Signore.
Alleluia.

DAL VANGELO SECONDO LUCA (Lc 7, 36-50)	
In quel tempo, uno dei farisei invitò Gesù a mangiare da lui. Egli entrò nella casa del fariseo e si mise a tavola. Ed ecco, una donna, una peccatrice di quella città, saputo che si trovava nella casa del fariseo, portò un vaso di profumo; stando dietro, presso i piedi di lui, piangendo, cominciò a bagnarli di lacrime, poi li asciugava con i suoi capelli, li baciava e li cospargeva di profumo. Vedendo questo, il fariseo che l’aveva invitato disse tra sé: «Se costui fosse un profeta, saprebbe chi è, e di quale genere è la donna che lo tocca: è una peccatrice!». 
Gesù allora gli disse: «Simone, ho da dirti qualcosa». Ed egli rispose: «Di’ pure, maestro». «Un creditore aveva due debitori: uno gli doveva cinquecento denari, l’altro cinquanta. Non avendo essi di che restituire, condonò il debito a tutti e due. Chi di loro dunque lo amerà di più?». Simone rispose: «Suppongo sia colui al quale ha condonato di più». Gli disse Gesù: «Hai giudicato bene». E, volgendosi verso la donna, disse a Simone: «Vedi questa donna? Sono entrato in casa tua e tu non mi hai dato l’acqua per i piedi; lei invece mi ha bagnato i piedi con le lacrime e li ha asciugati con i suoi capelli. Tu non mi hai dato un bacio; lei invece, da quando sono entrato, non ha cessato di baciarmi i piedi. Tu non hai unto con olio il mio capo; lei invece mi ha cosparso i piedi di profumo. Per questo io ti dico: sono perdonati i suoi molti peccati, perché ha molto amato. Invece colui al quale si perdona poco, ama poco». 
Poi disse a lei: «I tuoi peccati sono perdonati». Allora i commensali cominciarono a dire tra sé: «Chi è costui che perdona anche i peccati?». Ma egli disse alla donna: «La tua fede ti ha salvata; va’ in pace!». Parola del Signore.

Il fariseo rimane sbalordito che una prostituta della città si metta presso i piedi di Gesù e li bagni con le sue lacrime, li asciughi con i suoi capelli, e fa subito questo pensiero: «Come? Se Gesù è un profeta deve sapere che razza di donna è quella! È una prostituta!». E rimane scandalizzato. 
Questa lettura del Vangelo ci mette profondamente in crisi: la giustizia di Dio è diversa dalla giustizia degli uomini! Chi sei tu che ti permetti di giudicare? Tu dici: «Quello è un disgraziato!» e ti permetti di giudicarlo, ma tu dentro di te quante volte sei stato disgraziato? Che differenza c'è tra te e lui? Chi sei tu che giudichi? 
Diventa più saggio, più misericordioso, non infierire sui fratelli perché sai che altri fratelli dovrebbero infierire su di te. Supporta il fratello, ma non nel senso umano, bensì nel vero senso della parola: metti la spalla sotto la croce del fratello perché dentro di te hai un’intelligenza diversa, un altro occhio per vedere le cose, un altro sentimento per misurare la realtà dell'altro, hai misericordia. Il misericordioso è colui che ha lo sguardo profondo, sa cosa c'è nel cuore umano e conosce prima di tutto il suo cuore e la sua miseria, per questo porta il peso del fratello. 

Venerdì 20 Settembre
Ss. Andrea K.T., Paolo C.H. E c. (m); B. Clemente Marchisio

DALLA PRIMA LETTERA DI SAN PAOLO APOSTOLO A TIMÒTEO (1Tm 6, 2c-12)
Figlio mio, questo devi insegnare e raccomandare. Se qualcuno insegna diversamente e non segue le sane parole del Signore nostro Gesù Cristo e la dottrina conforme alla vera religiosità, è accecato dall’orgoglio, non comprende nulla ed è un maniaco di questioni oziose e discussioni inutili. Da ciò nascono le invidie, i litigi, le maldicenze, i sospetti cattivi, i conflitti di uomini corrotti nella mente e privi della verità, che considerano la religione come fonte di guadagno.
Certo, la religione è un grande guadagno, purché sappiamo accontentarci! Infatti non abbiamo portato nulla nel mondo e nulla possiamo portare via. Quando dunque abbiamo di che mangiare e di che coprirci, accontentiamoci. Quelli invece che vogliono arricchirsi, cadono nella tentazione, nell’inganno di molti desideri insensati e dannosi, che fanno affogare gli uomini nella rovina e nella perdizione. L’avidità del denaro infatti è la radice di tutti i mali; presi da questo desiderio, alcuni hanno deviato dalla fede e si sono procurati molti tormenti. Ma tu, uomo di Dio, evita queste cose; tendi invece alla giustizia, alla pietà, alla fede, alla carità, alla pazienza, alla mitezza. Combatti la buona battaglia della fede, cerca di raggiungere la vita eterna alla quale sei stato chiamato e per la quale hai fatto la tua bella professione di fede davanti a molti testimoni. Parola di Dio.

La bramosia del denaro è davvero la radice di tutti i mali e porta non pochi all’abbandono della fede. Paolo chiede a Timoteo di dimostrare con la sua vita che Gesù è al centro del suo cuore, per fare di Gesù il cuore del mondo. 
Se tu fai di Gesù il centro del tuo cuore, della tua vita, dei tuoi affetti, pensieri, interessi, desideri anche fare di Gesù il cuore del mondo. Perché lo ammiri ne parli a tutti, perché gli vuoi bene, vuoi che tutti gli vogliamo bene; perché gioisci in Lui, vuoi che tutti gioiscano della sua gioia che è in te; perché non è amato, soffri senza rassegnarti. La gioia di chi è in Cristo diventa contagiosa e salva. Se la tua vita è in Cristo è bella e coloro che vengono a contatto con te rimangono affascinati non tanto da te, ma da Gesù che è in te. 

SALMO 48 (49)

Beati i poveri in spirito, perché di essi è il regno dei cieli.

Perché dovrò temere nei giorni del male,
quando mi circonda la malizia
di quelli che mi fanno inciampare?
Essi confidano nella loro forza,
si vantano della loro grande ricchezza. 

Certo, l’uomo non può riscattare se stesso
né pagare a Dio il proprio prezzo.
Troppo caro sarebbe il riscatto di una vita:
non sarà mai sufficiente
per vivere senza fine
e non vedere la fossa. 

Non temere se un uomo arricchisce, 
se aumenta la gloria della sua casa.
Quando muore, infatti, con sé non porta nulla
né scende con lui la sua gloria. 

Anche se da vivo benediceva se stesso:
«Si congratuleranno, perché ti è andata bene»,
andrà con la generazione dei suoi padri,
che non vedranno mai più la luce. 

Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia.

DAL VANGELO SECONDO LUCA (Lc 8, 1-3)	
In quel tempo, Gesù se ne andava per città e villaggi, predicando e annunciando la buona notizia del regno di Dio. 
C’erano con lui i Dodici e alcune donne che erano state guarite da spiriti cattivi e da infermità: Maria, chiamata Maddalena, dalla quale erano usciti sette demòni; Giovanna, moglie di Cuza, amministratore di Erode; Susanna e molte altre, che li servivano con i loro beni.
Parola del Signore. 

Guardate come i poveri salvano i poveri! Dopo che un povero si è aperto all'amore di Dio, moltissime volte passa avanti ai primi. I primi corrono il rischio, se non amano, di impedire a chi arriva per ultimo di entrare, e non entrano neanche loro.
Ricordatevi sempre che Dio salva i poveri e li salva attraverso noi nella misura in cui ci manteniamo poveri, coscienti del nostro niente, consapevoli che lui ci ama.



Sabato 21 Settembre
S. Matteo ap. ev. (f); S. Giona pr.; S. Maura

Matteo abitava a Cafarnao ed era esattore delle tasse; alla chiamata di Gesù lasciò il suo lavoro e lo seguì senza un attimo di esitazione. Dopo circa dodici anni dalla morte e resurrezione di Gesù scrisse il suo Vangelo, rivolto agli ebrei, per dimostrare che Gesù è il Messia che realizza le promesse dell’Antico Testamento. Non si sa né dove né quando Matteo sia morto.

DALLA LETTERA DI SAN PAOLO APOSTOLO AGLI EFESÌNI (Ef 4, 1-7.11-13) 
Fratelli, io, prigioniero a motivo del Signore, vi esorto: comportatevi in maniera degna della chiamata che avete ricevuto, con ogni umiltà, dolcezza e magnanimità, sopportandovi a vicenda nell’amore, avendo a cuore di conservare l’unità dello spirito per mezzo del vincolo della pace. Un solo corpo e un solo spirito, come una sola è la speranza alla quale siete stati chiamati, quella della vostra vocazione; un solo Signore, una sola fede, un solo battesimo. Un solo Dio e Padre di tutti, che è al di sopra di tutti, opera per mezzo di tutti ed è presente in tutti. A ciascuno di noi, tuttavia, è stata data la grazia secondo la misura del dono di Cristo. Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo. Parola di Dio. 

È possibile vivere Cristo senza vivere la Chiesa? Non è possibile perché la Chiesa si esprime in tante espressioni dell'identica comunione. Il dono della vocazione caratterizza la tua persona per sempre, come dono specifico nell'interno della Chiesa. A Dio è piaciuto salvare l'uomo non individualmente, ma come popolo e poi nell'interno della Chiesa ha suscitato i carismi. Egli vuole che ognuno di noi cresca unito all’altro in profondità. Siamo stati predestinati ad una fratellanza universale, in cui ognuno deve esprimere la propria singolarità, la propria identità, che diventa un apporto a questa fratellanza. Quando non viviamo questa scelta di fratellanza che Dio ha fatto, se io vivessi solo per me, il Babbo mi direbbe: «Dove sono i tuoi fratelli? Tu non sei completo senza i tuoi fratelli!». Quanto più siamo distinti, come la Santissima Trinità, tanto più gustiamo il nostro essere insieme, perché io voglio la tua vita, che tu canti il trionfo della vita, ma insieme con gli altri. Poi questa comunione vuole la creatività di ognuno: la Trinità è la garanzia della nostra unità e quindi della nostra individualità. C’è un’armonia bellissima nel pensiero di Dio! Nella nostra singolarità in comunione, siamo un popolo in festa senza fine.

SALMO 18 (19)

Per tutta la terra si diffonde il loro annuncio.

I cieli narrano la gloria di Dio,
l’opera delle sue mani annuncia il firmamento.
Il giorno al giorno ne affida il racconto
e la notte alla notte ne trasmette notizia.		

Senza linguaggio, senza parole,
senza che si oda la loro voce,
per tutta la terra si diffonde il loro annuncio
e ai confini del mondo il loro messaggio. 		

Alleluia, alleluia.
Noi ti lodiamo, Dio, ti proclamiamo Signore;
ti acclama il coro degli apostoli.
Alleluia. 

DAL VANGELO SECONDO MATTEO (Mt 9, 9-13)	
In quel tempo, mentre andava via, Gesù, vide un uomo, chiamato Matteo, seduto al banco delle imposte, e gli disse: «Seguimi». Ed egli si alzò e lo seguì.
Mentre sedeva a tavola nella casa, sopraggiunsero molti pubblicani e peccatori e se ne stavano a tavola con Gesù e con i suoi discepoli. Vedendo ciò, i farisei dicevano ai suoi discepoli: «Come mai il vostro maestro mangia insieme ai pubblicani e ai peccatori?». 
Udito questo, disse: «Non sono i sani che hanno bisogno del medico, ma i malati. Andate a imparare che cosa vuol dire: “Misericordia io voglio e non sacrifici”. Io non sono venuto infatti a chiamare i giusti, ma i peccatori». Parola del Signore.

Che cosa vuol dire misericordia? È una virtù (forza) che smuove l’animo umano alla comprensione, alla pietà e al perdono verso chi soffre e chi sbaglia. La misericordia è il cuore umano che si commuove sulla miseria altrui. L’opposto della persona misericordiosa è colui che è spietato, crudele, selvaggio e che infierisce sulla vittima. La persona misericordiosa non confonde il peccato con il peccatore, l’errore con la persona che sbaglia. Dio è infinitamente misericordioso perché non vuole la morte del peccatore, ma che si converta e viva; in altre parole vuole sempre la vita. Abbiamo un cammino molto preciso che il Signore ci ha dato nella sua misericordia: comportarci come lui! 

DOMENICA 22 SETTEMBRE
S. Maurizio; S. Fiorenzo
XXV Domenica del Tempo Ordinario 

DAL LIBRO DEL PROFETA AMOS (Am 8, 4-7)
Il Signore mi disse: «Ascoltate questo, voi che calpestate il povero e sterminate gli umili del paese, voi che dite: “Quando sarà passato il novilunio e si potrà vendere il grano? E il sabato, perché si possa smerciare il frumento, diminuendo l’efa e aumentando il siclo e usando bilance false, per comprare con denaro gli indigenti e il povero per un paio di sandali? Venderemo anche lo scarto del grano”». Il Signore lo giura per il vanto di Giacobbe: «Certo, non dimenticherò mai tutte le loro opere». Parola di Dio.

Amos è il difensore dei poveri, senza mezze misure! Aveva scelto di amare nel Signore quella gente, sapeva che doveva soffrire perché aveva scelto di amare chi non lo amava e aveva scelto di amare anche chi non voleva essere amato da lui, e allora c'è la croce come c’è nella vita di Gesù. Amos se la prende contro i ricchi, dicendo: «Voi calpestate il povero, sterminate gli umili del paese, quelli che non contano niente. Voi non vivete altro che per fare i soldi, vergognatevi! Non vedete l’ora che passi il novilunio» perché la festa della luna nuova sospendeva le transazioni commerciali, non si potevano fare atti di commercio. Diminuivano le misure e aumentavano il costo del denaro, e così compravano il povero con un paio di sandali, cioè doveva vendere se stesso e lo pagavano niente. Inoltre i ricchi comperavano il grano buono, rimaneva uno scarto di grano, che vendevano ai poveri come grano buono, e facevano soldi a tutto spiano. Amos dice: «Il Signore lo giura per il vanto di Giacobbe: Certo, non dimenticherò mai tutte le loro opere». Il Signore dice questo perché ci vuol bene, non perché ce la fa pagare nel senso di vendetta: è tutto l’opposto! Egli ha scelto di amare coloro che non si vogliono fare amare da lui e per questo ha scelto di essere crocifisso! 

SALMO 112 (113)

Benedetto il Signore che rialza il povero.

Lodate, servi del Signore,
lodate il nome del Signore.
Sia benedetto il nome del Signore,
da ora e per sempre.		

Su tutte le genti eccelso è il Signore,
più alta dei cieli è la sua gloria.
Chi è come il Signore, nostro Dio,
che siede nell’alto
e si china a guardare
sui cieli e sulla terra?		

Solleva dalla polvere il debole,
dall’immondizia rialza il povero,
per farlo sedere tra i prìncipi,
tra i prìncipi del suo popolo. 		

DALLA PRIMA LETTERA DI SAN PAOLO APOSTOLO A TIMÒTEO (1Tm 2, 1-8)
Figlio mio, raccomando, prima di tutto, che si facciano domande, suppliche, preghiere e ringraziamenti per tutti gli uomini, per i re e per tutti quelli che stanno al potere, perché possiamo condurre una vita calma e tranquilla, dignitosa e dedicata a Dio. Questa è cosa bella e gradita al cospetto di Dio, nostro salvatore, il quale vuole che tutti gli uomini siano salvati e giungano alla conoscenza della verità. 
Uno solo, infatti, è Dio e uno solo anche il mediatore fra Dio e gli uomini, l’uomo Cristo Gesù, che ha dato se stesso in riscatto per tutti. Questa testimonianza egli l’ha data nei tempi stabiliti, e di essa io sono stato fatto messaggero e apostolo – dico la verità, non mentisco –, maestro dei pagani nella fede e nella verità.
Voglio dunque che in ogni luogo gli uomini preghino, alzando al cielo mani pure, senza collera e senza contese. Parola di Dio.

In questa lettura, al versetto 6, Gesù che ha dato se stesso in riscatto per tutti, cioè ha pagato di persona in quanto è vissuto come il giusto e il santo di Dio e ha incontrato l’ira dei peccatori i quali gliel’han fatta pagare cara perché dava fastidio con la sua vita, prima ancora che con le sue parole, perché Gesù cominciò prima a fare e poi a dire. Questa è la grande potenza del Signore. Siccome la parola era controfirmata dalla vita, dava un fastidio che mai e suscitava l’ira dei peccatori! Capisci? Riscattare vuol dire – dal latino re capere – acquistare di nuovo, riportare tutto un popolo santo a Dio, e allora, per riportare questo popolo a Dio ha pagato con la sua vita, ma proprio pagando con la sua vita è nata per partecipazione una nuova vita, quella di Dio!

Alleluia, alleluia.
Gesù Cristo da ricco che era, si è fatto povero per voi,
perché voi diventaste ricchi per mezzo della sua povertà.
Alleluia.

DAL VANGELO SECONDO LUCA (Lc 16, 10-13)	
In quel tempo, Gesù diceva ai discepoli: «Chi è fedele in cose di poco conto, è fedele anche in cose importanti; e chi è disonesto in cose di poco conto, è disonesto anche in cose importanti. Se dunque non siete stati fedeli nella ricchezza disonesta, chi vi affiderà quella vera? E se non siete stati fedeli nella ricchezza altrui, chi vi darà la vostra?
Nessun servitore può servire due padroni, perché o odierà l’uno e amerà l’altro, oppure si affezionerà all’uno e disprezzerà l’altro. Non potete servire Dio e la ricchezza». Parola del Signore.

Il Signore dice: «Chi è fedele nel poco, è fedele anche nel molto». Se uno è fedele nel poco vuol dire che è onesto e allora sarà fedele anche nel molto. Cioè in poche parole questo: se tu sei disonesto dentro di te, come farai a salvarti? 
Dice ancora: «Se non siete stati fedeli nella ricchezza altrui chi vi darà la vostra?». La traduzione esatta è questa: «Se non siete stati fedeli nella ricchezza esterna all’uomo, chi vi potrà dare quella che vi porto io?». La ricchezza del mondo agli occhi di Dio che cos’è? Tutta stupidaggine, perché lasci tutto qua, e hai lavorato per il vuoto. La ricchezza vera non è altro che la novità che Cristo porta: «Ecco io faccio nuove tutte le cose» (Ap 21,5). Gesù ci richiama ad una conversione profonda, seria. 
Non rassegnatevi sul male, creiamo un mondo diverso, e il mondo non può essere vero se non si radica in Cristo Gesù!

Lunedì 23 Settembre
S. Pio da Pietralcina (m); Ss. Zaccaria ed Elisabetta

Francesco Forgione nacque nel 1887 a Pietralcina. Nel 1903 vestì l’abito francescano dei cappuccini assumendo il nome di fra' Pio e nel 1910 fu ordinato prete. Si offrì al Signore come vittima per i peccatori e nel 1918 ricevette le stimmate. Nella celebrazione Eucaristica si immedesimava totalmente nel mistero della passione. Aveva anche il dono di leggere i cuori e le code davanti al suo confessionale erano interminabili. Istituì i “Gruppi di preghiera”, realizzò una struttura ospedaliera a servizio dei malati poveri. La sua santità è stata riconosciuta e proclamata solennemente dalla Chiesa il 16 giugno 2002.

DAL LIBRO DI ESDRA (Esd 1, 1-6)
Nell’anno primo di Ciro, re di Persia, perché si adempisse la parola che il Signore aveva detto per bocca di Geremìa, il Signore suscitò lo spirito di Ciro, re di Persia, che fece proclamare per tutto il suo regno, anche per iscritto: «Così dice Ciro, re di Persia: “Il Signore, Dio del cielo, mi ha concesso tutti i regni della terra. Egli mi ha incaricato di costruirgli un tempio a Gerusalemme, che è in Giuda. Chiunque di voi appartiene al suo popolo, il suo Dio sia con lui e salga a Gerusalemme, che è in Giuda, e costruisca il tempio del Signore, Dio d’Israele: egli è il Dio che è a Gerusalemme. E a ogni superstite da tutti i luoghi dove aveva dimorato come straniero, gli abitanti del luogo forniranno argento e oro, beni e bestiame, con offerte spontanee per il tempio di Dio che è a Gerusalemme”».
Allora si levarono i capi di casato di Giuda e di Beniamino e i sacerdoti e i leviti. A tutti Dio aveva destato lo spirito, affinché salissero a costruire il tempio del Signore che è a Gerusalemme. Tutti i loro vicini li sostennero con oggetti d’argento, oro, beni, bestiame e oggetti preziosi, oltre a quello che ciascuno offrì spontaneamente.
Parola di Dio.

Ciro vince il re babilonese Nabonide, e subito proclama un editto con il quale permette agli Ebrei deportati in Babilonia di tornare a Gerusalemme. Ciro non conosce Jahvè, ma Jahvè conosce Ciro e pur essendo pagano lo fa suo servo per il secondo esodo dei Giudei. Il primo esodo era l’uscita dall’Egitto per opera di Mosè e Giosuè, che Dio aveva scelto come suoi servi per liberare Israele dalla schiavitù. Il secondo è l’uscita da Babilonia e il ritorno a Gerusalemme dei deportati per opera di un pagano. Com’è profonda la sapienza di Dio! 
Nella Chiesa, nelle comunità, mentre i cristiani o i membri della comunità si addormentano e tradiscono la loro vocazione, ex carcerati, ex tossicodipendenti vengono scelti da Dio per aprire case famiglia, centri di fede. I primi chiamati diventano gli ultimi e gli ultimi diventano i primi. Come si mantiene la fedeltà a Dio? Preghiera, ascolto, lavoro interiore, conversione. 

SALMO 125 (126)

Grandi cose ha fatto il Signore per noi.

Quando il Signore ristabilì la sorte di Sion,
ci sembrava di sognare.
Allora la nostra bocca si riempì di sorriso,
la nostra lingua di gioia.	

Allora si diceva tra le genti:
«Il Signore ha fatto grandi cose per loro».
Grandi cose ha fatto il Signore per noi:
eravamo pieni di gioia.		

Ristabilisci, Signore, la nostra sorte,
come i torrenti del Negheb.
Chi semina nelle lacrime
mieterà nella gioia.	

Nell’andare, se ne va piangendo,
portando la semente da gettare,
ma nel tornare, viene con gioia,
portando i suoi covoni.		

Alleluia, alleluia.
Risplenda la vostra luce davanti agli uomini, 
perché vedano le vostre opere buone 
e rendano gloria al Padre vostro.
Alleluia.

DAL VANGELO SECONDO LUCA (Lc 8, 16-18)	
In quel tempo, Gesù disse alla folla: «Nessuno accende una lampada e la copre con un vaso o la mette sotto un letto, ma la pone su un candelabro, perché chi entra veda la luce. 
Non c’è nulla di segreto che non sia manifestato, nulla di nascosto che non sia conosciuto e venga in piena luce. Fate attenzione dunque a come ascoltate; perché a chi ha, sarà dato, ma a chi non ha, sarà tolto anche ciò che crede di avere».
Parola del Signore. 

«A chi ha sarà dato, a chi non ha sarà tolto anche ciò che crede di avere». La vita non è altro che un qualcosa di dinamico, che si rinnova continuamente e continuamente risponde alle chiamate che vengono da Dio e dall'uomo. 
Più accetti la vita e più vai in profondità nella vita; più rifiuti la vita, più fai scelte di morte. Più sei falso, più diventi falso, più sei sincero e più diventi sincero. Più ti sacrifichi, più diventi capace di sacrificarti; più fuggi il sacrificio, più hai paura di vivere. Più sei aperto e più ti apri, più preghi e preghi davvero, tanto più preghi, quanto meno preghi, tanto meno pregherai ancora. Lasci la Messa un giorno, ma ricordati che il secondo giorno la lasci più facilmente. Se invece ti vinci un giorno, il secondo sarai ancora più lesto e partecipe. Più lasci la tua adorazione (secondo la tua capacità) e più la lascerai fino al punto che ti diventerà impossibile. Più ti impegni e più ti è facile. Voi giovani specialmente, dovreste chiedervi continuamente: «Come rispondo Signore a questa grande avventura che mi presenti?». 

Martedì 24 Settembre
B.V. Maria della Mercede; S. Anatalo; B. Colomba G.

DAL LIBRO DI ESDRA (Esd 6, 7-8.12b.14-20)
In quei giorni, [il re Dario scrisse al governatore e ai funzionari della regione dell’Oltrefiume raele e per ordine di Ciro, di Dario e di Artaserse, re di Persia. Si terminò questo dicendo:] «Lasciate che lavorino a quel tempio di Dio. Il governatore dei Giudei e i loro anziani costruiscano quel tempio di Dio al suo posto. Ed ecco il mio ordine circa quello che dovrete fare con quegli anziani dei Giudei per la costruzione di quel tempio di Dio: con il denaro del re, quello delle tasse dell’Oltrefiume, siano integralmente sostenute le spese di quegli uomini, perché non vi siano interruzioni. Io, Dario, ho emanato quest’ordine: sia eseguito integralmente».
Gli anziani dei Giudei continuarono a costruire e fecero progressi, grazie alla profezia del profeta Aggèo e di Zaccarìa, figlio di Iddo. Portarono a compimento la costruzione per ordine del Dio d’Israele e per ordine di Ciro, di Dario e di Artaserse, re di Persia. Si terminò questo dicendo:] «Lasciate che lavorino a quel tempio di Dio. Il governatore dei Giudei e i loro anziani costruiscano quel tempio di Dio al suo posto. Ed ecco il mio ordine circa quello che dovrete fare con quegli anziani dei Giudei per la costruzione di quel tempio di Dio: con il denaro del re, quello delle tasse dell’Oltrefiume, siano integralmente sostenute le spese di quegli uomini, perché non vi siano interruzioni. Io, Dario, ho emanato quest’ordine: sia eseguito integralmente».
Gli anziani dei Giudei continuarono a costruire e fecero progressi, grazie alla profezia del profeta Aggèo e di Zaccarìa, figlio di Iddo. Portarono a compimento la costruzione per ordine del Dio d’Israele e per ordine di Ciro, di Dario e di Artaserse, re di Persia. Si terminò questo tempio per il giorno tre del mese di Adar, nell’anno sesto del regno del re Dario. 
Gli Israeliti, i sacerdoti, i leviti e gli altri rimpatriati celebrarono con gioia la dedicazione di questo tempio di Dio; offrirono per la dedicazione di questo tempio di Dio cento tori, duecento arieti, quattrocento agnelli e dodici capri come sacrifici espiatori per tutto Israele, secondo il numero delle tribù d’Israele. 
Stabilirono i sacerdoti secondo le loro classi e i leviti secondo i loro turni per il servizio di Dio a Gerusalemme, come è scritto nel libro di Mosè.
I rimpatriati celebrarono la Pasqua il quattordici del primo mese. Infatti i sacerdoti e i leviti si erano purificati tutti insieme, come un sol uomo: tutti erano puri. Così immolarono la Pasqua per tutti i rimpatriati, per i loro fratelli sacerdoti e per se stessi. Parola di Dio.

Gerusalemme, capitale della Giudea, e il tempio vengono distrutti dalle truppe babilonesi dell’imperatore Nabucodonosor. Tutti i migliori dei giudei furono deportati a Babilonia. Nel 539 l’esercito persiano del re Ciro entra il Babilonia e abbatte l’impero babilonese. Nel 538 Ciro decreta la libertà per i Giudei. Molti ritornano a Gerusalemme e cominciano a costruirsi le loro case, a coltivare campi, a curare i loro interessi. La ricostruzione del tempio andava a rilento anche per l’ostruzionismo di varie forze ostili, i samaritani in prima fila. I profeti Aggeo e Zaccaria, scossero i Giudei e il tempio fu ricostruito 
Il tempio era il simbolo dell’unità della nazione giudaica. Le sorti di quel tempio costruito per la prima volta dal re Salomone salito al potere nel 970 a.C., sono legate alla fedeltà e infedeltà del popolo a Dio. In ogni tempo i profeti richiamarono il popolo alla fedeltà, ma furono sempre perseguitati e uccisi. I cristiani sono il nuovo popolo di Dio da duemila anni. Il regno di Dio avanza o indietreggia a seconda della fedeltà del nuovo popolo a Cristo. Sorgono profeti ma noi non li ascoltiamo. L’ora attuale è veramente l’ora dei cristiani, l’ora della Chiesa Cattolica, l’unica vera Chiesa di Cristo. Sotto la guida del nostro Papa possiamo realmente rinnovarci.

SALMO 121 (122)

Andremo con gioia alla casa del Signore.

«Andremo alla casa del Signore»!
Già sono fermi i nostri piedi
alle tue porte, Gerusalemme! 

Gerusalemme è costruita
come città unita e compatta.
È là che salgono le tribù,
le tribù del Signore. 

Secondo la legge d’Israele,
per lodare il nome del Signore.
Là sono posti i troni del giudizio,
i troni della casa di Davide. 

Alleluia, alleluia.
Beati coloro che ascoltano la parola di Dio 
e la osservano.
Alleluia.

DAL VANGELO SECONDO LUCA (Lc 8, 19-21)	
In quel tempo, andarono da Gesù la madre e i suoi fratelli, ma non potevano avvicinarlo a causa della folla. Gli fecero sapere: «Tua madre e i tuoi fratelli stanno fuori e desiderano vederti». Ma egli rispose loro: «Mia madre e miei fratelli sono questi: coloro che ascoltano la parola di Dio e la mettono in pratica». Parola del Signore. 

Il legame di Gesù con sua madre è unico nella profondità perché non avviene sul piano della carne e del sangue, ma sul piano dell’ascolto della parola e dell’incarnazione di essa. 
Io sono convinto che attraverso la via della preghiera e della contemplazione, dell'ascolto, del dialogo con Dio, ci lasciamo compenetrare da lui e la conseguenza è l'amore a tutti gli uomini, ma a partire dall'ultimo. 
Chiediamo alla Madonna, a lei che ha conosciuto profondamente il Signore, che ci faccia questo regalo immenso, questo dono immenso: «Facci avere esperienza della vita del Tuo Figlio, della vita di Dio, e liberi da noi stessi, possiamo fare la vera esperienza di comunione radicale e totale con il fratello». 

Mercoledì 25 Settembre
S. Cleofa; S. Sergio di Radonez; B. Marco Criado

DAL LIBRO DI ESDRA (Esd 9, 5-9)
Io, Esdra, all’offerta della sera mi alzai dal mio stato di prostrazione e, con il vestito e il mantello laceri, caddi in ginocchio e stesi le mani al Signore, mio Dio, e dissi: «Mio Dio, sono confuso, ho vergogna di alzare la faccia verso di te, mio Dio, poiché le nostre iniquità si sono moltiplicate fin sopra la nostra testa; la nostra colpa è grande fino al cielo. Dai giorni dei nostri padri fino ad oggi noi siamo stati molto colpevoli, e per le nostre colpe noi, i nostri re, i nostri sacerdoti siamo stati messi in potere di re stranieri, in preda alla spada, alla prigionia, alla rapina, al disonore, come avviene oggi. 
Ma ora, per un po’ di tempo, il Signore, nostro Dio, ci ha fatto una grazia: di lasciarci un resto e darci un asilo nel suo luogo santo, e così il nostro Dio ha fatto brillare i nostri occhi e ci ha dato un po’ di sollievo nella nostra schiavitù. Infatti noi siamo schiavi; ma nella nostra schiavitù il nostro Dio non ci ha abbandonati: ci ha resi graditi ai re di Persia, per conservarci la vita ed erigere il tempio del nostro Dio e restaurare le sue rovine, e darci un riparo in Giuda e a Gerusalemme». 
Parola di Dio.

Il cammino del popolo giudaico ritornato dall’esilio dopo il decreto del re Ciro nel 538 a.C. non era come il Signore lo voleva. La preghiera di Esdra nasce nella situazione tragica per i peccati che venivano commessi. La confessione della colpevolezza è commovente. 
Riconosciamoci peccatori: io non ho paura se tante volte ho mancato, ho peccato contro i miei fratelli; ma guai se mi giustifico, perché un peccato che non porta più a penitenza non può essere più perdonato. Riconosci le mille volte in cui non hai amato: continuerai a peccare ancora, ma riconosci il tuo peccato, perché se giustifichi il tuo peccato non ti salvi più!
«Io pongo sempre innanzi a me il Signore» (Sal 15,8): mettilo al tuo fianco, fallo diventare coinquilino della tua cella interiore attraverso la quale tu vedi tutta la realtà. Tante volte, se vorrai fare un peccato, dovrai scacciare Gesù, perché se lo tieni con te non gliela farai a peccare. Allora avverrà quello che sempre vi ho detto: che non lavorerai più per Gesù ma lavorerai con lui; è tutta un’altra cosa, perché finché lavori con lui tu ti tieni tutto il tuo essere, melanconico e triste, quando invece tu lavori con Gesù questo non è più possibile perché adagio adagio lui ti tormenta e ti purifica.
CANT. TB 13

Benedetto Dio che vive in eterno.

Benedetto Dio che vive in eterno,
benedetto il suo regno;
egli castiga e ha compassione.

Fa scendere agli inferi, nelle profondità della terra,
e fa risalire dalla grande perdizione:
nessuno sfugge alla sua mano. 	

Lodatelo, figli d’Israele, davanti alle nazioni,
perché in mezzo ad esse egli vi ha disperso 
e qui vi ha fatto vedere la sua grandezza. 

Date gloria a lui davanti a ogni vivente,
poiché è lui il nostro Signore, il nostro Dio,
lui il nostro Padre, Dio per tutti i secoli. 

Vi castiga per le vostre iniquità,
ma avrà compassione di tutti voi
e vi radunerà da tutte le nazioni,
fra le quali siete stati dispersi. 

Alleluia, alleluia.
Il regno di Dio è vicino;
convertitevi e credete nel Vangelo.
Alleluia.

DAL VANGELO SECONDO LUCA (Lc 9, 1-6)	
In quel tempo, Gesù convocò i Dodici e diede loro forza e potere su tutti i demòni e di guarire le malattie. E li mandò ad annunciare il regno di Dio e a guarire gli infermi. 
Disse loro: «Non prendete nulla per il viaggio, né bastone, né sacca, né pane, né denaro, e non portatevi due tuniche. In qualunque casa entriate, rimanete là, e di là poi ripartite. Quanto a coloro che non vi accolgono, uscite dalla loro città e scuotete la polvere dai vostri piedi come testimonianza contro di loro». Allora essi uscirono e giravano di villaggio in villaggio, ovunque annunciando la buona notizia e operando guarigioni.
Parola del Signore. 

Molta gente andava dietro a Gesù, parecchie persone lo seguivano costantemente. Fra di loro Gesù ne scelse dodici e li associa alla sua opera di evangelizzazione. Gesù dà loro il potere di scacciare il demonio e questo è il segno che il regno di Dio è in mezzo agli uomini. Le consegne ai discepoli inviati sono queste: essere poveri e presentarsi come tali; accettare con semplicità il vitto e l’alloggio povero; fare capire le gravità del rifiuto a coloro che non accettano la parola di Dio. 
Oggi gli uomini vogliono incontrare Gesù nei suoi pastori. La ricchezza acceca e fa fuggire dal prossimo per rinchiudersi nelle emozioni e nelle “cose”, con le quali l’uomo non può saziare il suo bisogno di dialogo e relazione. 
La povertà è la pienezza di Gesù nel tuo cuore, che per forza ti chiede la semplicità in tutte le cose, è l'effetto di un amore immenso perché sei pieno! Non è l'idolatria della virtù della povertà, è invece l'esigenza di una relazione d'amore con Cristo. In proporzione alla crescita della nostra conformità a Cristo, cresce anche la povertà effettiva.

Giovedì 26 Settembre
Ss. Cosma e Damiano (mf); S. Nilo; B. Lucia da C.

I fratelli Cosma e Damiano nacquero nella seconda metà del terzo secolo in Arabia. Praticavano la professione di medici, assistendo gratuitamente i poveri. Furono martirizzati all’inizio del quarto secolo. Numerosi sono stati i miracoli ottenuti dalla loro invocazione e la Chiesa li ha nominati patroni dei medici, dei chirurghi, dei farmacisti, degli ospedali.

DAL LIBRO DEL PROFETA AGGÈO (Ag 1, 1-8)
L’anno secondo del re Dario, il primo giorno del sesto mese, questa parola del Signore fu rivolta per mezzo del profeta Aggèo a Zorobabele, figlio di Sealtièl, governatore della Giudea, e a Giosuè, figlio di Iosadàk, sommo sacerdote. 
«Così parla il Signore degli eserciti: Questo popolo dice: “Non è ancora venuto il tempo di ricostruire la casa del Signore!”». 
Allora fu rivolta per mezzo del profeta Aggèo questa parola del Signore: «Vi sembra questo il tempo di abitare tranquilli nelle vostre case ben coperte, mentre questa casa è ancora in rovina? Ora, così dice il Signore degli eserciti: Riflettete bene sul vostro comportamento! Avete seminato molto, ma avete raccolto poco; avete mangiato, ma non da togliervi la fame; avete bevuto, ma non fino a inebriarvi; vi siete vestiti, ma non vi siete riscaldati; l’operaio ha avuto il salario, ma per metterlo in un sacchetto forato. Così dice il Signore degli eserciti: Riflettete bene sul vostro comportamento! Salite sul monte, portate legname, ricostruite la mia casa. In essa mi compiacerò e manifesterò la mia gloria, dice il Signore». Parola di Dio.

Aggeo attacca il popolo: «Vi sembra questo il tempo di abitare tranquilli nelle vostre case ben coperte, mentre questa casa (il tempio) è ancora in rovina?». Come avrebbe potuto esistere il popolo di Dio senza il tempio del Signore?
Oggi, invece, il culto, praticato dai pochi che vanno in chiesa pur essenziale per la vita cristiana, diventa predominante od esclusivo: manca la vita dei fedeli come popolo di Dio. Abbondano documenti, lezioni, insegnamenti; mancano i mondi vitali nuovi. Gli uffici pastorali danno indicazioni ma non creano la vita. 
Copiando dalla società civile, la Chiesa è riempita di tanti amministratori con un popolo che va allo sbando. C'è una generale perdita del senso missionario: il cristiano non è consapevole della missione di redenzione che ha nel mondo, creare «cieli nuovi e terre nuove». Il risultato è un'esistenza umana motivata da leggi e criteri che nulla hanno a che vedere con il cristianesimo. Il dramma dei cristiani oggi è questa assenza di consapevolezza. 
E poi manca il senso di comunità. Se Cristo non forma comunione, non forma Comunità, muore tutto, non c'è più niente. Le parrocchie, così come sono organizzate oggi, sono superate. Io vedo l'esigenza di nuove forme di comunità che diventino annuncio di fede, di speranza e di amore. 

SALMO 149 

Il Signore ama il suo popolo.

Cantate al Signore un canto nuovo;
la sua lode nell’assemblea dei fedeli.
Gioisca Israele nel suo creatore,
esultino nel loro re i figli di Sion. 

Lodino il suo nome con danze,
con tamburelli e cetre gli cantino inni.
Il Signore ama il suo popolo,
incorona i poveri di vittoria. 

Esultino i fedeli nella gloria,
facciano festa sui loro giacigli.
Le lodi di Dio sulla loro bocca:
questo è un onore per tutti i suoi fedeli. 

Alleluia, alleluia.
Io sono la via, la verità e la vita, dice il Signore.
Nessuno viene al Padre se non per mezzo di me.
Alleluia.

DAL VANGELO SECONDO LUCA (Lc 9, 7-9)	
In quel tempo, il tetràrca Erode sentì parlare di tutti questi avvenimenti e non sapeva che cosa pensare, perché alcuni dicevano: «Giovanni è risorto dai morti», altri: «È apparso Elìa», e altri ancora: «È risorto uno degli antichi profeti». Ma Erode diceva: «Giovanni, l’ho fatto decapitare io; chi è dunque costui, del quale sento dire queste cose?». E cercava di vederlo.
Parola del Signore. 

Erode sente parlare di Gesù. La gente tra l’altro dice di Gesù che è Giovanni il Battista. Erode però pensa: «Giovanni il Battista l’ho ucciso io», perciò voleva incontrare Gesù per vederlo. In Erode si vede un uomo al potere con una personalità distorta e che governa con tutte le sue schizofrenie. È crudele come suo padre. 
Gesù rivoluziona l’autorità: «I grandi di questo mondo signoreggiano le nazioni e le dominano, ma tra voi non è così. Chi vuol essere il primo sia l’ultimo, colui che comanda come colui che serve». Abbiamo bisogno di una rivoluzione vera in coloro che reggono il potere, perché da dominio diventi servizio. 

Venerdì 27 Settembre
S. Vincenzo de' Paoli (m); S. Bonfilio

In una Francia lacerata dalle guerre di religione, decimata dalle epidemie, Vincenzo, nato nel 1581 e sacerdote dal 1600, compì una vera rivoluzione sociale organizzando gruppi di laici impegnati ad assistere i poveri, gruppi di preti impegnati unicamente a predicare nelle campagne e nelle galere, gruppi di donne consacrate interamente al servizio di Cristo nei poveri chiamate “Figlie della carità”. Lasciò questo mondo nel 1660. Leone XIII lo ha proclamato patrone universale delle opere di carità.

DAL LIBRO DEL PROFETA AGGÈO (Ag 1, 15b – 2, 9)
L’anno secondo del re Dario, il ventuno del settimo mese, per mezzo del profeta Aggèo fu rivolta questa parola del Signore: «Su, parla a Zorobabele, figlio di Sealtièl, governatore della Giudea, a Giosuè, figlio di Iosadàk, sommo sacerdote, e a tutto il resto del popolo, e chiedi: Chi rimane ancora tra voi che abbia visto questa casa nel suo primitivo splendore? Ma ora in quali condizioni voi la vedete? In confronto a quella, non è forse ridotta a un nulla ai vostri occhi? 
Ora, coraggio, Zorobabele – oracolo del Signore –, coraggio, Giosuè, figlio di Iosadàk, sommo sacerdote; coraggio, popolo tutto del paese – oracolo del Signore – e al lavoro, perché io sono con voi – oracolo del Signore degli eserciti –, secondo la parola dell’alleanza che ho stipulato con voi quando siete usciti dall’Egitto; il mio spirito sarà con voi, non temete. 
Dice infatti il Signore degli eserciti: Ancora un po’ di tempo e io scuoterò il cielo e la terra, il mare e la terraferma. Scuoterò tutte le genti e affluiranno le ricchezze di tutte le genti e io riempirò questa casa della mia gloria, dice il Signore degli eserciti. L’argento è mio e mio è l’oro, oracolo del Signore degli eserciti. La gloria futura di questa casa sarà più grande di quella di una volta, dice il Signore degli eserciti; in questo luogo porrò la pace». Oracolo del Signore degli eserciti. Parola di Dio.

Nel suo spirito profetico Aggeo vede che Gerusalemme sarà sostituita da un’altra Gerusalemme nella quale confluiranno tutti i popoli. È quella Gerusalemme che vede Giovanni nell’Apocalisse: «Vidi anche la città santa, la nuova Gerusalemme, scendere dal cielo, da Dio… ecco la dimora di Dio con gli uomini. Egli dimorerà tra di loro ed essi saranno suo popolo ed egli sarà il Dio-con-loro» (21,2). E noi, la Chiesa Cattolica (universale) siamo questo nuovo popolo. 
La gioia ci deve prendere: siamo il popolo nuovo, siamo la creazione nuova. E che fretta che dovremmo avere di convertirci! Quanto più saremo immersi in Dio, tanto più splenderà questa luce nuova! 
Dio ci ha chiamati perché una società nuova splenda, ma splenda coi fatti, e il mondo ha bisogno di vedere che il mondo di Cristo è realizzabile! Fate in fretta! C’è troppa gente che geme e piange aspettando che i figli di Dio si facciano vedere per quel che sono! Il cristianesimo non è una devozione, il cristianesimo è una rivoluzione, è un cambiamento radicale! Fate presto a sviluppare i nuovi modelli di vita! 

SALMO 42 (43)

Spera in Dio, salvezza del mio volto e mio Dio.

Fammi giustizia, o Dio,	
difendi la mia causa contro gente spietata;
liberami dall’uomo perfido e perverso. 	

Tu sei il Dio della mia difesa:
perché mi respingi?
Perché triste me ne vado,
oppresso dal nemico? 		

Manda la tua luce e la tua verità:
siano esse a guidarmi,
mi conducano alla tua santa montagna,
alla tua dimora. 			

Verrò all’altare di Dio,
a Dio, mia gioiosa esultanza.
A te canterò sulla cetra,
Dio, Dio mio.		

Alleluia, alleluia.
Il Figlio dell’uomo è venuto per servire 
e dare la propria vita in riscatto per molti.
Alleluia.

DAL VANGELO SECONDO LUCA (Lc 9, 18-22)	
Un giorno Gesù si trovava in un luogo solitario a pregare. I discepoli erano con lui ed egli pose loro questa domanda: «Le folle, chi dicono che io sia?». Essi risposero: «Giovanni il Battista; altri dicono Elìa; altri uno degli antichi profeti che è risorto». Allora domandò loro: «Ma voi, chi dite che io sia?». Pietro rispose: «Il Cristo di Dio».
Egli ordinò loro severamente di non riferirlo ad alcuno. «Il Figlio dell’uomo – disse – deve soffrire molto, essere rifiutato dagli anziani, dai capi dei sacerdoti e dagli scribi, venire ucciso e risorgere il terzo giorno». Parola del Signore. 

Nella nostra vita ci sono molti momenti in cui il Signore ci fa sentire forte forte che ci attira a lui; tra tutti questi momenti poi viene quel momento di grazia in cui il Signore con una grande chiarezza ti chiede: «Chi sono io per te?». In quel momento noi riconosciamo definitivamente Gesù e la nostra vita prende tutto quello slancio che deve avere perché sia portata avanti sempre nella gioia; caratteristica infatti dell'uomo che è nel Signore, è la gioia che non esclude il pianto, la tribolazione. Ognuno di noi deve pronunciarsi davanti a Gesù, la parola incarnata. La domanda che Gesù pone a ognuno di noi è molto precisa, non dà adito a risposte evasive, a mezze verità. Qual è la tua risposta? «Cerco di conoscerti» o «Ho chiaro chi sei, ma non ti ho ancora scelto, però mi interessi» o «Sei uno che ha parole di vita!» o «Sei il Figlio del Dio vivente!»? Se la tua risposta è: «Non c’è nessun altro in cui io possa trovare la salvezza», allora senti che il Signore è luce per te e la sua Parola è luce ai tuoi passi. 

Sabato 28 Settembre
S. Venceslao (mf); Ss. Lorenzo Ruiz e c. (mf)

Tra il 1633 e il 1637, Lorenzo Ruiz, padre di famiglia, e molti altri laici e religiosi domenicani, dopo aver diffuso la fede cristiana nelle isole Filippine, a Taiwan e in Giappone, subirono il martirio per amore di Cristo a Nagasaki. Sono stati beatificati e canonizzati da Giovanni Paolo II.

DAL LIBRO DEL PROFETA ZACCARÌA (Zc 2, 5-9.14-15a)
Alzai gli occhi, ed ecco un uomo con una fune in mano per misurare. Gli domandai: «Dove vai?». Ed egli: «Vado a misurare Gerusalemme per vedere qual è la sua larghezza e qual è la sua lunghezza». Allora l’angelo che parlava con me uscì e incontrò un altro angelo, che gli disse: «Corri, va’ a parlare a quel giovane e digli: “Gerusalemme sarà priva di mura, per la moltitudine di uomini e di animali che dovrà accogliere. Io stesso – oracolo del Signore – le farò da muro di fuoco all’intorno e sarò una gloria in mezzo ad essa”.
Rallégrati, esulta, figlia di Sion, perché, ecco, io vengo ad abitare in mezzo a te. Oracolo del Signore.
Nazioni numerose aderiranno in quel giorno al Signore e diverranno suo popolo, ed egli dimorerà in mezzo a te». Parola di Dio.

Zaccaria insiste sulla ricostruzione del tempio distrutto nel 586 A.C. Il profeta afferma che si realizzerà il nuovo tempio ma annunzia che Gerusalemme arriverà a dimensioni inaspettate: i dispersi vi faranno ritorno dai quattro venti ma nazioni numerose entreranno nel popolo di Dio e confluiranno nella città santa. La profezia di Zaccaria si è avverata e si sta avverando. La nuova Gerusalemme è la Chiesa Cattolica fondata da Cristo Figlio di Dio, vero Dio e vero uomo.
La Chiesa è il Sacramento di salvezza e ha la missione unica nella storia di salvare il mondo, perché è Cristo che lo salva attraverso lei, nella pienezza; se c’è un momento storico in cui la Chiesa non ha più coscienza di essere il popolo santo di Dio negli atti, nella storia, nella concretezza della vita, è proprio questo momento drammatico! 
Questo io ve lo voglio gridare con tutto il mio essere: non perdete la coscienza di popolo! Noi siamo per un'altra società, per un altro mondo, dove Dio regna! E Cristo è venuto e ha detto: «Io faccio la storia con voi, camminate con me, camminate con me!». E mettendomi dentro il Cristo, con lui faccio strade nuove, sentieri nuovi, dove c'è la risposta per tutto il mondo.

CANT. GER 31, 10-12b.13

Il Signore ci custodisce come un pastore il suo gregge.

Ascoltate, genti, la parola del Signore, 
annunciatela alle isole più lontane e dite:
«Chi ha disperso Israele lo raduna
e lo custodisce come un pastore il suo gregge».	

Perché il Signore ha riscattato Giacobbe,
lo ha liberato dalle mani di uno più forte di lui.
Verranno e canteranno inni sull’altura di Sion,
andranno insieme verso i beni del Signore.	

La vergine allora gioirà danzando
e insieme i giovani e i vecchi.
«Cambierò il loro lutto in gioia,
li consolerò e li renderò felici, senza afflizioni».		

Alleluia, alleluia.
Il salvatore nostro Cristo Gesù ha vinto la morte
e ha fatto risplendere la vita per mezzo del Vangelo.
Alleluia.

DAL VANGELO SECONDO LUCA (Lc 9, 43b-45)	
In quel giorno, mentre tutti erano ammirati di tutte le cose che faceva, Gesù disse ai suoi discepoli: «Mettetevi bene in mente queste parole: il Figlio dell’uomo sta per essere consegnato nelle mani degli uomini». Essi però non capivano queste parole: restavano per loro così misteriose che non ne coglievano il senso, e avevano timore di interrogarlo su questo argomento. Parola del Signore. 

Il Figlio dell’uomo sta per essere consegnato nelle mani degli uomini. Giuda, uno degli apostoli, lo consegnerà; gli uomini lo uccideranno e una volta ucciso risusciterà dopo tre giorni. Gli Apostoli hanno individuato il Messia: lo vogliono però come il salvatore, il liberatore, il trionfatore. Essi non riescono proprio a capire ciò che dice Gesù, è incomprensibile per loro. Ma non hanno il coraggio di chiedere spiegazioni. L’incapacità di capire è causata dal progetto che essi avevano su Gesù: volevano un Cristo fatto secondo la loro testa, un liberatore, non il Dio venuto in mezzo a noi che ci chiedeva l'impossibile perché per lui è possibile, ma volevano ridurre il Cristo ad una persona che dava loro qualcosa e ad un liberatore umano! 
Invece la sua azione di rinnovamento raggiunge il culmine sulla croce, dove viene crocifisso perché, come nuova creatura, dà fastidio, scoccia tutti coloro che tengono incatenata la verità nell’ingiustizia. Era necessario che Gesù soffrisse perché ha scelto di amare. Per dare la vita a chi è tenuto nella morte è necessario passare attraverso la morte dolorosa. Occorre lasciarsi amare da Gesù che dà la vita per chi ama.

DOMENICA 29 SETTEMBRE
SS. Michele, Gabriele e Raffaele arc.
XXVI Domenica del Tempo Ordinario

DAL LIBRO DEL PROFETA AMOS (Am 6, 1a.4-7)
Guai agli spensierati di Sion e a quelli che si considerano sicuri sulla montagna di Samaria!
Distesi su letti d’avorio e sdraiati sui loro divani mangiano gli agnelli del gregge e i vitelli cresciuti nella stalla.
Canterellano al suono dell’arpa, come Davide improvvisano su strumenti musicali; bevono il vino in larghe coppe e si ungono con gli unguenti più raffinati, ma della rovina di Giuseppe non si preoccupano.
Perciò ora andranno in esilio in testa ai deportati e cesserà l’orgia dei dissoluti. Parola di Dio.

Amos richiamava il popolo di Dio alla giustizia. Gli Israeliti che disponevano di molto denaro lo usavano per gozzovigliare. Si fornivano di mobili molto elaborati, ornati con pannelli d’avorio, e mangiavano cibi ricercati, invece di investire la ricchezza in attività produttive a beneficio degli sfruttati. Al contrario, i braccianti agricoli non potevano entrare nel tempio perché accudivano ai parti delle vacche, delle pecore e delle capre ed erano ritenuti impuri legalmente. I padroni invece si ritenevano a posto davanti a Dio e mangiavano a crepapelle vitelli, capretti e agnelli! Amos inveisce con grande schiettezza verso queste ingiustizie. È un profeta duro ma la verità fa bene anche quando dà fastidio. Vediamo se noi siamo a posto, vivendo una vita sobria e non sperperando il denaro in bisogni indotti e in vanità. Ai tuoi figli insegni una vita semplice e sana, nell’amore a Dio e ai poveri? 

SALMO 145 (146)

Loda il Signore, anima mia.

Il Signore rimane fedele per sempre
rende giustizia agli oppressi,
dà il pane agli affamati.
Il Signore libera i prigionieri.		

Il Signore ridona la vista ai ciechi,
il Signore rialza chi è caduto,
il Signore ama i giusti,
il Signore protegge i forestieri.	

Egli sostiene l’orfano e la vedova,
ma sconvolge le vie dei malvagi.
Il Signore regna per sempre,
il tuo Dio, o Sion, di generazione in generazione.	

DALLA PRIMA LETTERA DI SAN PAOLO APOSTOLO A TIMÒTEO (1Tm 6, 11-16)
Tu, uomo di Dio, evita queste cose; tendi invece alla giustizia, alla pietà, alla fede, alla carità, alla pazienza, alla mitezza. Combatti la buona battaglia della fede, cerca di raggiungere la vita eterna alla quale sei stato chiamato e per la quale hai fatto la tua bella professione di fede davanti a molti testimoni.
Davanti a Dio, che dà vita a tutte le cose, e a Gesù Cristo, che ha dato la sua bella testimonianza davanti a Ponzio Pilato, ti ordino di conservare senza macchia e in modo irreprensibile il comandamento, fino alla manifestazione del Signore nostro Gesù Cristo, che al tempo stabilito sarà a noi mostrata da Dio, il beato e unico Sovrano, il Re dei re e Signore dei signori, il solo che possiede l’immortalità e abita una luce inaccessibile: nessuno fra gli uomini lo ha mai visto né può vederlo.
A lui onore e potenza per sempre. Amen. Parola di Dio.

Timoteo, figlio di padre pagano e di madre giudeo cristiana, abbracciò il Cristo con l’aiuto di Paolo. Fu il primo vescovo di Efeso e Paolo lo definisce uomo di Dio, cioè tutto dedito al Signore. Paolo invita Timoteo a fuggire dalle discussioni cavillose, da invidie, litigi, maldicenze, sospetti cattivi, conflitti di uomini corrotti nella mente e privi della verità. Come uomo di Dio deve tendere invece a ciò che è giusto agli occhi di Dio, alla pietà, a nutrire cioè sentimenti di compassione per le sofferenze altrui. Paolo esorta Timoteo a tendere alla fede, (alla relazione con Gesù basata sull’adesione piena alla sua vita e al suo insegnamento), alla carità (l’amore di Dio riversato nei nostri cuori dallo Spirito Santo), alla pazienza (capacità di soffrire per amore a causa di chi non è in Cristo Gesù), alla mitezza, (fortezza basata sull’umile convincimento e non sull’imposizione violenta). Paolo scongiura Timoteo di conservare senza macchia e irreprensibile il comandamento, cioè l’intero deposito della fede che è Gesù, capo della nuova creazione. Vivere per Gesù, con Gesù, in Gesù è meraviglioso; mettere Gesù al centro del nostro cuore per fare di lui il cuore del mondo è la vita vera. 

Alleluia, alleluia.
Gesù Cristo da ricco che era, si è fatto povero per voi,
perché voi diventaste ricchi per mezzo della sua povertà.
Alleluia.

DAL VANGELO SECONDO LUCA (Lc 16, 19-31)	
In quel tempo, Gesù disse ai farisei: «C’era un uomo ricco, che indossava vestiti di porpora e di lino finissimo, e ogni giorno si dava a lauti banchetti. Un povero, di nome Lazzaro, stava alla sua porta, coperto di piaghe, bramoso di sfamarsi con quello che cadeva dalla tavola del ricco; ma erano i cani che venivano a leccare le sue piaghe. 
Un giorno il povero morì e fu portato dagli angeli accanto ad Abramo. Morì anche il ricco e fu sepolto. Stando negli inferi fra i tormenti, alzò gli occhi e vide di lontano Abramo, e Lazzaro accanto a lui. Allora gridando disse: “Padre Abramo, abbi pietà di me e manda Lazzaro a intingere nell’acqua la punta del dito e a bagnarmi la lingua, perché soffro terribilmente in questa fiamma”. Ma Abramo rispose: “Figlio, ricòrdati che, nella vita, tu hai ricevuto i tuoi beni, e Lazzaro i suoi mali; ma ora in questo modo lui è consolato, tu invece sei in mezzo ai tormenti. Per di più, tra noi e voi è stato fissato un grande abisso: coloro che di qui vogliono passare da voi, non possono, né di lì possono giungere fino a noi”. E quello replicò: “Allora, padre, ti prego di mandare Lazzaro a casa di mio padre, perché ho cinque fratelli. Li ammonisca severamente, perché non vengano anch’essi in questo luogo di tormento”. Ma Abramo rispose: “Hanno Mosè e i Profeti; ascoltino loro”. E lui replicò: “No, padre Abramo, ma se dai morti qualcuno andrà da loro, si convertiranno”. Abramo rispose: “Se non ascoltano Mosè e i Profeti, non saranno persuasi neanche se uno risorgesse dai morti”».
Parola del Signore.

Cosa provate di fronte a Lazzaro? Avete cercato di dare un nome a quel ricco? Dove sta l’ingiustizia? Il problema è che quell’uomo ricco non riconosce Lazzaro come persona, cioè non lo riconosce come figlio di Dio. Non lo riconosce come persona che ha dei diritti, che sono dentro la natura della persona umana, e lo vede come un ingombro che dà fastidio.
Perché il povero rimane povero? Perché il ricco rimane ricco! Ma perché il ricco rimane ricco? Perché è un incosciente! Perché il povero rimane povero? Perché è vittima di un’incoscienza! E la differenza dov’è? Che il povero non può far nulla, chi comanda è l’incosciente! Questo è il dramma!
Io devo cominciare a ragionare in che misura creo il povero. Io creo il povero tutte le volte che non lo riconosco per quello che lui è nel Signore. Quando noi parliamo troppo delle ingiustizie sociali, sembra strano, non cambia neanche un’unghia, perché non cambiamo noi! Il mondo cambia nella misura che cambi tu! 

Lunedì 30 Settembre
S. Girolamo (m); S. Francesco Borgia; B. Felicia M.

Nato a Stridone presso Aquileia in Dalmazia nel 340, Girolamo venne battezzato a 25 anni e ordinato sacerdote a 38. L’amore a Cristo e alla Chiesa ne fecero uno scrittore di prim’ordine. Papa Damaso lo incaricò di tradurre la Bibbia in latino, e in tal modo favorì nella cristianità occidentale l’accesso alla Parola di Dio. La sua vastissima produzione letteraria e la competenza biblica lo pongono tra i maggiori dottori della Chiesa latina; è patrono dei biblisti.

DAL LIBRO DEL PROFETA ZACCARÌA (Zc 8, 1-8)
La parola del Signore degli eserciti fu rivolta in questi termini: «Così dice il Signore degli eserciti: Sono molto geloso di Sion, un grande ardore m’infiamma per lei.
Così dice il Signore: Tornerò a Sion e dimorerò a Gerusalemme. Gerusalemme sarà chiamata “Città fedele” e il monte del Signore degli eserciti “Monte santo”. 
Così dice il Signore degli eserciti: Vecchi e vecchie siederanno ancora nelle piazze di Gerusalemme, ognuno con il bastone in mano per la loro longevità. Le piazze della città formicoleranno di fanciulli e di fanciulle, che giocheranno sulle sue piazze.
Così dice il Signore degli eserciti: Se questo sembra impossibile agli occhi del resto di questo popolo in quei giorni, sarà forse impossibile anche ai miei occhi? Oracolo del Signore degli eserciti.
Così dice il Signore degli eserciti: Ecco, io salvo il mio popolo dall’Oriente e dall’Occidente: li ricondurrò ad abitare a Gerusalemme; saranno il mio popolo e io sarò il loro Dio, nella fedeltà e nella giustizia. Parola di Dio.

Il profeta Zaccaria descrive il nuovo popolo che verrà formato da Gesù: chi ne farà parte sarà ripieno di felicità. Sarà un popolo i cui gli anziani saranno vegeti e rigogliosi perché si sentiranno amati dai loro figli che li terranno con sé e non li rinchiuderanno nei ricoveri. Con loro saranno felici anche tutti i bambini, perché avranno tutti la loro famiglia. In mezzo a questo popolo ci sarà il cieco e lo zoppo, la donna incinta e la partoriente. Ci sarà un’unica legge: quella dell’amore vicendevole. Questo nuovo popolo è la Chiesa Cattolica basata sulla fede in Cristo Gesù. Tu sei in questo popolo; vivendo l’unica legge dell’amore sei l’uomo nuovo, la speranza di chi non spera più. Se non vivi in questa legge sei un peso morto, una palla al piede! 

SALMO 101 (102)

Il Signore ha ricostruito Sion ed è apparso nel suo splendore.

Oppure:

Si raduneranno i popoli per servire il Signore.

Le genti temeranno il nome del Signore
e tutti i re della terra la tua gloria,
quando il Signore avrà ricostruito Sion
e sarà apparso in tutto il suo splendore.
Egli si volge alla preghiera dei derelitti,
non disprezza la loro preghiera. 		

Questo si scriva per la generazione futura
e un popolo, da lui creato, darà lode al Signore:
Il Signore si è affacciato dall’alto del suo santuario,
dal cielo ha guardato la terra,
per ascoltare il sospiro del prigioniero,
per liberare i condannati a morte. 		

I figli dei tuoi servi avranno una dimora,
la loro stirpe vivrà sicura alla tua presenza,
perché si proclami in Sion il nome del Signore
e la sua lode in Gerusalemme,
quando si raduneranno insieme i popoli
e i regni per servire il Signore. 		

Alleluia, alleluia.
Il Figlio dell’uomo è venuto per servire 
e dare la propria vita in riscatto per molti.
Alleluia.

DAL VANGELO SECONDO LUCA (Lc 9, 46-50)	
In quel tempo, nacque una discussione tra i discepoli, chi di loro fosse più grande. Allora Gesù, conoscendo il pensiero del loro cuore, prese un bambino, se lo mise vicino e disse loro: «Chi accoglierà questo bambino nel mio nome, accoglie me; e chi accoglie me, accoglie colui che mi ha mandato. Chi infatti è il più piccolo fra tutti voi, questi è grande».
Giovanni prese la parola dicendo: «Maestro, abbiamo visto uno che scacciava demòni nel tuo nome e glielo abbiamo impedito, perché non ti segue insieme con noi». Ma Gesù gli rispose: «Non lo impedite, perché chi non è contro di voi, è per voi». Parola del Signore. 

«Chi accoglierà questo bambino nel mio nome, accoglie me». Nella vostra vita non potrete mai fare a meno dei piccoli altrimenti perderete la bussola, perché Gesù si è fatto riconoscere attraverso i piccoli. I piccoli ed i poveri ci fanno trovare Gesù, sono i rivelatori di Dio, ci garantiscono questa novità nella novità: «Alla tua luce noi vedremo la luce» (Sal 35,10). È verissimo questo! Saranno sempre i piccoli a farvi riconoscere Dio; e allora tu vedrai sempre nell'occhio del fratello rifiutato il volto di Dio che ti chiama. Lui è presente in tutti, ma i suoi piccoli lo riflettono, come uno specchio ustorio (che brucia riflettendo la luce del sole): vedi il sole di riflesso, ti brucia, ti sconvolge! Possa Cristo, attraverso i suoi piccoli e poveri, tormentarvi e non darvi pace. Dio voglia che non ci trasformiamo mai in burocrati che rispondono solo con un’operazione materiale alla richiesta di una comunione infinitamente più profonda! 

Martedì 1 Ottobre
S. Teresa di Gesù Bambino (m); B. Luigi Maria Monti

Teresa nacque ad Alencon nel 1873. Entrò nel Carmelo di Lisieux a soli 15 anni. Si abbandonò totalmente all’amore di Dio proprio come una bimba tra le braccia della mamma, pienamente consapevole che la santità non è uno sforzo dell’essere umano ma partecipare della santità di Dio. Si offrì in olocausto all’amore misericordioso di Dio e lasciò questa terra a soli 24 anni. Pio XI l’ha proclamata santa e patrona delle missioni. Giovanni Paolo II l’ha nominata dottore della Chiesa.

DAL LIBRO DEL PROFETA ZACCARÌA (Zc 8, 20-23)
Così dice il Signore degli eserciti: Anche popoli e abitanti di numerose città si raduneranno e si diranno l’un l’altro: “Su, andiamo a supplicare il Signore, a trovare il Signore degli eserciti. Anch’io voglio venire”. Così popoli numerosi e nazioni potenti verranno a Gerusalemme a cercare il Signore degli eserciti e a supplicare il Signore.
Così dice il Signore degli eserciti: In quei giorni, dieci uomini di tutte le lingue delle nazioni afferreranno un Giudeo per il lembo del mantello e gli diranno: “Vogliamo venire con voi, perché abbiamo udito che Dio è con voi”. Parola di Dio.

Gerusalemme è il simbolo della nuova umanità riunita in Cristo, simbolo della Chiesa, dell’aggregazione dei figli di Dio dove si parleranno tutte le lingue e tutti ci capiremo perché tutte le lingue possono essere capite secondo un unico vocabolario e questo vocabolario è: «Io amo, tu ami, egli ama, noi amiamo»; mai io amerei.. qualche volta anche quello, ma soprattutto ama e vivi. 
La scommessa è questa: noi riusciremo a vivere in Cristo. Una relazione profonda si sviluppa tra noi e lui, fino a quando lui diventa il tutto dentro di noi, e lui vincerà in noi. Allora capiremo che tutto ciò che è nel mondo non redento da Dio è niente e andremo verso il mondo con un volto nuovo, trasfigurando tutta la realtà. 
SALMO 86 (87)

Il Signore è con noi.

Sui monti santi egli l’ha fondata;
il Signore ama le porte di Sion
più di tutte le dimore di Giacobbe.
Di te si dicono cose gloriose, 
città di Dio! 

Iscriverò Raab e Babilonia
fra quelli che mi riconoscono;
ecco Filistea, Tiro ed Etiopia:
là costui è nato.
Si dirà di Sion: 
«L’uno e l’altro in essa sono nati
e lui, l’Altissimo, la mantiene salda». 

Il Signore registrerà nel libro dei popoli:
«Là costui è nato».
E danzando canteranno:
«Sono in te tutte le mie sorgenti». 

Alleluia, alleluia.
Il Figlio dell’uomo è venuto per servire 
e dare la propria vita in riscatto per molti.
Alleluia.

DAL VANGELO SECONDO LUCA (Lc 9, 51-56)	
Mentre stavano compiendosi i giorni in cui sarebbe stato elevato in alto, Gesù prese la ferma decisione di mettersi in cammino verso Gerusalemme e mandò messaggeri davanti a sé. 
Questi si incamminarono ed entrarono in un villaggio di Samaritani per preparargli l’ingresso. Ma essi non vollero riceverlo, perché era chiaramente in cammino verso Gerusalemme. Quando videro ciò, i discepoli Giacomo e Giovanni dissero: «Signore, vuoi che diciamo che scenda un fuoco dal cielo e li consumi?». Si voltò e li rimproverò. E si misero in cammino verso un altro villaggio.
Parola del Signore. 

Gesù va verso Gerusalemme con decisione. Sa che dovrà essere messo a morte ma non si tira indietro. Gli sta infatti a cuore la salvezza degli uomini. 
Era necessario che Gesù soffrisse perché ha scelto di amare sino all’estremo. Lui è Dio e l’amore per natura sua contiene in sé l’immolazione, perché l’amore vero si scioglie perché l’altro fiorisca. Finché vivrete in queste dimensioni, non temerete più nulla, l’alba di un mondo nuovo è già spuntata, è già venuta fuori: è il mondo definitivo. Lo capite che siamo al mondo, fratelli miei cristiani, per rendere visibile il mondo definitivo di Dio, la società del gratuito, dove finalmente ci si riconosce come figli di Dio, dove si muore tanto ci si ama l'un l'altro? 

Mercoledì 2 Ottobre
Ss. Angeli custodi (m); B. Antonio Chevrier

DAL LIBRO DELL’ESODO (Es 23, 20-23a)
Così dice il Signore: «Ecco, io mando un angelo davanti a te per custodirti sul cammino e per farti entrare nel luogo che ho preparato. 
Abbi rispetto della sua presenza, da’ ascolto alla sua voce e non ribellarti a lui; egli infatti non perdonerebbe la vostra trasgressione, perché il mio nome è in lui. Se tu dai ascolto alla sua voce e fai quanto ti dirò, io sarò il nemico dei tuoi nemici e l’avversario dei tuoi avversari.
Il mio angelo camminerà alla tua testa». Parola di Dio.

Jahvè promette di inviare qualcuno a guidare Israele se gli israeliti rimarranno fedeli a Dio. Questo qualcuno è chiamato da Dio “angelo”, cioè messaggero. Egli non guiderà Israele per le doti e capacità che avrà, ma lo guiderà perché inviato da Dio a governare il suo popolo. Non sarà la sua abilità a salvare il popolo, ma Dio che dimora in lui. Il Signore esorta ad avere rispetto della sua presenza e ad ascoltare la sua voce. La trasgressione contro quest’angelo è trasgressione contro Dio che abita in lui. Se il popolo seguirà questo angelo, camminerà con Dio che abita in lui. 
Chi ascolta l’autorità con intelligenza d’amore va direttamente a Dio che opera attraverso quell’autorità. 

SALMO 90 (91)

Darà ordine ai suoi angeli di custodirti in tutte le tue vie.

Chi abita al riparo dell’Altissimo
passerà la notte all’ombra dell’Onnipotente.
Io dico al Signore: «Mio rifugio e mia fortezza,
mio Dio in cui confido». 	 

Egli ti libererà dal laccio del cacciatore,
dalla peste che distrugge.
Ti coprirà con le sue penne,
sotto le sue ali troverai rifugio;
la sua fedeltà ti sarà scudo e corazza. 	 

Non temerai il terrore della notte
né la freccia che vola di giorno,
la peste che vaga nelle tenebre,
lo sterminio che devasta a mezzogiorno. 	 

Non ti potrà colpire la sventura,
nessun colpo cadrà sulla tua tenda.
Egli per te darà ordine ai suoi angeli
di custodirti in tutte le tue vie.	 

Alleluia, alleluia.
Benedite il Signore, voi tutte sue schiere,
suoi ministri, che eseguite la sua volontà.
Alleluia. 

DAL VANGELO SECONDO MATTEO (Mt 18, 1-5.10)	
In quel momento i discepoli si avvicinarono a Gesù dicendo: «Chi dunque è più grande nel regno dei cieli?». Allora chiamò a sé un bambino, lo pose in mezzo a loro e disse: «In verità io vi dico: se non vi convertirete e non diventerete come i bambini, non entrerete nel regno dei cieli. Perciò chiunque si farà piccolo come questo bambino, costui è il più grande nel regno dei cieli. E chi accoglierà un solo bambino come questo nel mio nome, accoglie me. Guardate di non disprezzare uno solo di questi piccoli, perché io vi dico che i loro angeli nei cieli vedono sempre la faccia del Padre mio che è nei cieli». Parola del Signore.

Gli apostoli chiedono chi è il più grande nella Chiesa, nel regno di Dio. Gesù risponde, chiamando un bambino e ponendolo in mezzo. Nella risposta va oltre alla domanda: diventare come un fanciullo non è una condizione per essere «il più grande» ma è condizione per essere ammessi nel Regno! Chiunque non diventerà “umile” cioè spoglio di sé, non potrà essere un grande nel regno di Dio, nella Chiesa. Ai tempi di Gesù, il bambino non era persona a sé stante, era un possesso del genitore, non poteva compiere azioni indipendentemente dai genitori, così chi vuole essere “grande”, cioè guida del popolo, non potrà mai agire indipendentemente da Gesù. Egli è Dio; ecco perché chi gli è unito totalmente diventa infinitamente grande, perché partecipa alla grandezza di Gesù e, anche oggi, chi è totalmente in Gesù è un vero uomo di Dio!

Giovedì 3 Ottobre
S. Gerardo di Br.; S. Candida; S. Dionigi A.; B. Luigi Tal.

DAL LIBRO DI NEEMÌA (Ne 8, 1-4a.5-6.7b-12)
In quei giorni, tutto il popolo si radunò come un solo uomo sulla piazza davanti alla porta delle Acque e disse allo scriba Esdra di portare il libro della legge di Mosè, che il Signore aveva dato a Israele. Il primo giorno del settimo mese, il sacerdote Esdra portò la legge davanti all’assemblea degli uomini, delle donne e di quanti erano capaci di intendere. 
Lesse il libro sulla piazza davanti alla porta delle Acque, dallo spuntare della luce fino a mezzogiorno, in presenza degli uomini, delle donne e di quelli che erano capaci d’intendere; tutto il popolo tendeva l’orecchio al libro della legge. Lo scriba Esdra stava sopra una tribuna di legno, che avevano costruito per l’occorrenza. 
Esdra aprì il libro in presenza di tutto il popolo, poiché stava più in alto di tutti; come ebbe aperto il libro, tutto il popolo si alzò in piedi. Esdra benedisse il Signore, Dio grande, e tutto il popolo rispose: «Amen, amen», alzando le mani; si inginocchiarono e si prostrarono con la faccia a terra dinanzi al Signore. 
I leviti spiegavano la legge al popolo e il popolo stava in piedi. Essi leggevano il libro della legge di Dio a brani distinti e spiegavano il senso, e così facevano comprendere la lettura. 
Neemia, che era il governatore, Esdra, sacerdote e scriba, e i leviti che ammaestravano il popolo dissero a tutto il popolo: «Questo giorno è consacrato al Signore, vostro Dio; non fate lutto e non piangete!». Infatti tutto il popolo piangeva, mentre ascoltava le parole della legge. 
Poi Neemia disse loro: «Andate, mangiate carni grasse e bevete vini dolci e mandate porzioni a quelli che nulla hanno di preparato, perché questo giorno è consacrato al Signore nostro; non vi rattristate, perché la gioia del Signore è la vostra forza». I leviti calmavano tutto il popolo dicendo: «Tacete, perché questo giorno è santo; non vi rattristate!». Tutto il popolo andò a mangiare, a bere, a mandare porzioni e a esultare con grande gioia, perché avevano compreso le parole che erano state loro proclamate. Parola di Dio.

Esdra ha curato la costruzione spirituale della comunità giudaica e del tempio dopo il ritorno dei giudei dall’esilio a Babilonia. Il popolo riprende coscienza di essere popolo di Dio, che dev’essere unito sulla legge di Dio e che ha una missione da compiere nella storia affidatogli da Dio. 
Il danno più grave nella Chiesa si ha quando i cristiani perdono la coscienza di essere popolo di Dio, di avere una missione di salvezza nel mondo, di essere chiamati a costruire il regno di Dio nel mondo per la salvezza di tutti gli uomini. 
La coscienza di essere popolo di Dio è il perno centrale su cui deve poggiare tutta la vita della Chiesa. Nella misura che questa consapevolezza è scarsa, è anche scarsa la vita della Chiesa e la sua incidenza nella storia. Nella misura che questa coscienza è chiara, forte, intensa, la vita della Chiesa è vigorosa e la salvezza arriva all'umanità. Nella misura che questa coscienza scompare, in eguale misura fallisce la missione di salvezza della Chiesa.

SALMO 18 (19)

I precetti del Signore sono retti, fanno gioire il cuore.

La legge del Signore è perfetta,
rinfranca l’anima;
la testimonianza del Signore è stabile,
rende saggio il semplice.	

I precetti del Signore sono retti,
fanno gioire il cuore;
il comando del Signore è limpido,
illumina gli occhi.		

Il timore del Signore è puro, 
rimane per sempre;
i giudizi del Signore sono fedeli,
sono tutti giusti.		

Più preziosi dell’oro, 
di molto oro fino,
più dolci del miele 
e di un favo stillante. 	

Alleluia, alleluia.
Il regno di Dio è vicino;
convertitevi e credete nel Vangelo.
Alleluia.

DAL VANGELO SECONDO LUCA (Lc 10, 1-12)	
In quel tempo, il Signore designò altri settantadue e li inviò a due a due davanti a sé in ogni città e luogo dove stava per recarsi. 
Diceva loro: «La messe è abbondante, ma sono pochi gli operai! Pregate dunque il signore della messe, perché mandi operai nella sua messe! Andate: ecco, vi mando come agnelli in mezzo a lupi; non portate borsa, né sacca, né sandali e non fermatevi a salutare nessuno lungo la strada. 
In qualunque casa entriate, prima dite: “Pace a questa casa!”. Se vi sarà un figlio della pace, la vostra pace scenderà su di lui, altrimenti ritornerà su di voi. Restate in quella casa, mangiando e bevendo di quello che hanno, perché chi lavora ha diritto alla sua ricompensa. Non passate da una casa all’altra. 
Quando entrerete in una città e vi accoglieranno, mangiate quello che vi sarà offerto, guarite i malati che vi si trovano, e dite loro: “È vicino a voi il regno di Dio”. Ma quando entrerete in una città e non vi accoglieranno, uscite sulle sue piazze e dite: “Anche la polvere della vostra città, che si è attaccata ai nostri piedi, noi la scuotiamo contro di voi; sappiate però che il regno di Dio è vicino”. Io vi dico che, in quel giorno, Sòdoma sarà trattata meno duramente di quella città».
Parola del Signore. 

Voglia Iddio che non lottiate per mantenervi un pezzo di pane, per mantenervi un vestito, per mantenervi una casa! Voglia Iddio che lottiate per essere missionari di Dio nel mondo, profeti suoi, perché presentate una novità di vita. La vita nuova è l’amore a Dio e al prossimo che dev’essere portato in tutto il mondo. In altre parole siamo chiamati ad attuare il programma di Gesù: «Fare nuove tutte le cose» (Ap 21,5). 
Gesù realizza questo programma oggi, nella misura che noi siamo, diventiamo popolo di Dio. Solo come popolo possiamo cambiare la storia; come individui possiamo fare solo qualche atto di bontà. Per essere popolo bisogna riconoscere i carismi e le aggregazioni ecclesiali basate su di essi. Senza questo riconoscimento si acceca la Chiesa. Poi bisogna mettere in atto il principio: «Quando la vita interpella la fede, riunisci il popolo e rispondi alla vita secondo la fede». Ogni carisma farà la sua parte specifica. 

Venerdì 4 Ottobre
S. Francesco d'Assisi, patr. Italia (f); S. Petronio

Nato ad Assisi nel 1182, dopo una giovinezza gaudente e spensierata Francesco si convertì a Cristo, si mise a servizio dei più poveri e rinunciò a tutto per sposare “madonna povertà”. Con alcuni amici diede vita ad una fraternità di laici “un piccolo popolo che si contentasse dell’unica ricchezza di possedere l’Altissimo” (san Francesco), una comunità di uomini viventi secondo il Vangelo, che in seguito si trasformerà in un vero e proprio Ordine. Nel 1224 ricevette le stimmate e nel 1226 lasciò questo mondo. È patrono d’Italia.

DALLA LETTERA DI SAN PAOLO APOSTOLO AI GÀLATI (Gal 6, 14-18)
Fratelli, quanto a me non ci sia altro vanto che nella croce del Signore nostro Gesù Cristo, per mezzo della quale il mondo per me è stato crocifisso, come io per il mondo. 
Non è infatti la circoncisione che conta, né la non circoncisione, ma l’essere nuova creatura. E su quanti seguiranno questa norma sia pace e misericordia, come su tutto l’Israele di Dio.
D’ora innanzi nessuno mi procuri fastidi: io porto le stigmate di Gesù sul mio corpo.
La grazia del Signore nostro Gesù Cristo sia con il vostro spirito, fratelli. Amen. Parola di Dio.

«Nessuno mi procuri fastidi, infatti io porto le stigmate di Gesù nel mio corpo». Stigmate in greco vuol dire segno, è quello che noi chiamiamo oggi tatuaggio. Porto in me il segno di Cristo, che tradotto in concreto Paolo vuol dire: «Sono talmente immerso in lui che porto in me i suoi segni e quindi porto la sua croce». E come se l'ha portata! 
«Nessuno mi procuri fastidi», cioè lasciatemi andare avanti in questo cammino: ho trovato la vita, ho trovato la via, ho trovato la verità. Finalmente io sono morto al mondo e dentro di me nasce un qualcosa di nuovo, dentro la mia vita, è questa creatura nuova che viene fuori! Perché attardarmi nel male, perché attardarmi nel niente? Quello che conta è essere nuova creatura, è andare ad annunciare al mondo questa novità, questa realtà. 
SALMO 15 (16)
Tu sei, Signore, mia parte di eredità. 
Proteggimi, o Dio: in te mi rifugio.
Ho detto al Signore: «Il mio Signore sei tu».
Il Signore è mia parte di eredità e mio calice:
nelle tue mani è la mia vita.		
Benedico il Signore che mi ha dato consiglio;
anche di notte il mio animo mi istruisce.
Io pongo sempre davanti a me il Signore,
sta alla mia destra, non potrò vacillare.	

Mi indicherai il sentiero della vita,
gioia piena alla tua presenza,
dolcezza senza fine alla tua destra. 		

Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia.

DAL VANGELO SECONDO MATTEO (Mt 11, 25-30)	
In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo.
Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero». Parola del Signore.

Tante volte io dico al Signore: «Gesù, non mi far capire troppo, tienimi ignorante, come un bimbo, perché allora io capisco di più; perché tu hai nascosto ai sapienti e agli intelligenti di questo mondo i tuoi pensieri e li hai rivelati ai piccoli, a coloro che non contano, non sanno». 
Il futuro della storia non è dei potenti, degli intelligenti e dei sapienti, ma è di chi è immerso nella luce di Dio, e attraverso la sua luce vede la luce in ogni creatura, libera ogni creatura e la fa diventare quella che è e ne garantisce la libertà! 
Il cristiano è uno che prima è nell'universo e poi è nella sua famiglia! Non è la visione borghese di chi crede prima di tutto di sistemarsi e poi di dare delle gocce di quello che gli rimane e di dirsi bravo perché ha fatto delle scappate di carità! Non è quello, è un'altra la realtà! Noi siamo molte volte delle persone che aspirano a grandi cose ma poi si arrendono al sistema che ci travolge, ci mette in ginocchio e ci fa invecchiare precocemente. Non lasciatevi dominare dal modo di pensare di questo mondo ma superatelo, perché il pensiero di Dio è la novità! Guardate Cristo, sarete eternamente giovani! Respirate nella bellezza di Dio e vedrete le bellezze dell'universo, amerete, capirete e sarete felici! 
Sabato 5 Ottobre
S. Placido; S. Faustina K.; B. Bartolo L.; B. Alberto M.

DAL LIBRO DEL PROFETA BARUC (Bar 4, 5-12.27-29)
Coraggio, popolo mio, tu, memoria d’Israele!
Siete stati venduti alle nazioni non per essere annientati, ma perché avete fatto adirare Dio siete stati consegnati ai nemici. Avete irritato il vostro creatore, sacrificando a dèmoni e non a Dio. Avete dimenticato chi vi ha allevati, il Dio eterno, avete afflitto anche colei che vi ha nutriti, Gerusalemme.
Essa ha visto piombare su di voi l’ira divina e ha esclamato: «Ascoltate, città vicine di Sion, Dio mi ha mandato un grande dolore. Ho visto, infatti, la schiavitù in cui l’Eterno ha condotto i miei figli e le mie figlie. Io li avevo nutriti con gioia e li ho lasciati andare con pianto e dolore.
Nessuno goda di me nel vedermi vedova e abbandonata da molti; sono stata lasciata sola per i peccati dei miei figli, perché hanno deviato dalla legge di Dio».
Coraggio, figli, gridate a Dio, poiché si ricorderà di voi colui che vi ha afflitti. Però, come pensaste di allontanarvi da Dio, così, ritornando, decuplicate lo zelo per ricercarlo; perché chi vi ha afflitto con tanti mali vi darà anche, con la vostra salvezza, una gioia perenne.
Parola di Dio.

Non disperare mai perché sempre tu puoi rinascere, anche se hai peccato! Che il peccato non ti fermi mai! Se uno si ferma per il peccato vuol dire che dà più importanza al peccato che a Dio che ha lasciato con il peccato commesso; mai il peccato ti deve far tornare indietro perché tu sei più grande del tuo peccato, altrimenti Cristo non sarebbe morto per te. 
Se capissimo che chi rimane nel peccato – e il peccato è il non amore – è nella morte! Oggi per penitenza, cioè per il vostro cambiamento, fatevi un elenco di tutti i vostri nemici, bello lungo, e poi dite forte a voi stessi: «Se continui a rifiutare questi tuoi fratelli, specialmente attraverso il peggiore dei rifiuti, che è l'indifferenza, tu rimani nella morte. Svegliati! Perché non scegli di amare del tutto? Perché vuoi rimanere nella morte?».

SALMO 68 (69)

Il Signore ascolta i miseri.

Vedano i poveri e si rallegrino;
voi che cercate Dio, fatevi coraggio,
perché il Signore ascolta i miseri
e non disprezza i suoi che sono prigionieri.
A lui cantino lode i cieli e la terra,
i mari e quanto brulica in essi. 	 

Perché Dio salverà Sion,
ricostruirà le città di Giuda:
vi abiteranno e ne riavranno il possesso.
La stirpe dei suoi servi ne sarà erede
e chi ama il suo nome vi porrà dimora.	 

Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia. 

DAL VANGELO SECONDO LUCA (Lc 10, 17-24)	
In quel tempo, i settantadue tornarono pieni di gioia, dicendo: «Signore, anche i demòni si sottomettono a noi nel tuo nome». Egli disse loro: «Vedevo Satana cadere dal cielo come una folgore. Ecco, io vi ho dato il potere di camminare sopra serpenti e scorpioni e sopra tutta la potenza del nemico: nulla potrà danneggiarvi. Non rallegratevi però perché i demòni si sottomettono a voi; rallegratevi piuttosto perché i vostri nomi sono scritti nei cieli». In quella stessa ora Gesù esultò di gioia nello Spirito Santo e disse: «Ti rendo lode, o Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio e nessuno sa chi è il Figlio se non il Padre, né chi è il Padre se non il Figlio e colui al quale il Figlio vorrà rivelarlo». E, rivolto ai discepoli, in disparte, disse: «Beati gli occhi che vedono ciò che voi vedete. Io vi dico che molti profeti e re hanno voluto vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono». Parola del Signore. 

La missione era andata proprio bene; nel nome di Gesù perfino i demòni si erano sottomessi a loro. Gesù li avverte del pericolo di sopravvalutare questi successi visibili. Bisogna tenere presente che il grande successo è la conversione del cuore, è il cammino verso la santità che garantisce il possesso della vita eterna, della vita con Dio per sempre. La conversione del cuore ci fa vivere nella giustizia di Dio che è amore, verità, gioia per tutti. Chi vive in Dio è il vero grande benefattore dell’umanità perché non tiene nulla per sé e quindi è del tutto e per sempre dedito al prossimo in Cristo Gesù. Questa è anche la tua gioia, vero?

DOMENICA 6 OTTOBRE
S. Bruno; S. Fede
XXVII Domenica del Tempo Ordinario 

DAL LIBRO DEL PROFETA ABACUC (Ab 1, 2-3; 2, 2-4)
Fino a quando, Signore, implorerò aiuto e non ascolti, a te alzerò il grido: «Violenza!» e non salvi? Perché mi fai vedere l’iniquità e resti spettatore dell’oppressione? Ho davanti a me rapina e violenza e ci sono liti e si muovono contese. Il Signore rispose e mi disse: «Scrivi la visione e incidila bene sulle tavolette, perché la si legga speditamente. È una visione che attesta un termine, parla di una scadenza e non mentisce; se indugia, attendila, perché certo verrà e non tarderà. Ecco, soccombe colui che non ha l’animo retto, mentre il giusto vivrà per la sua fede». Parola di Dio.

I Caldei popolo pagano, dominano sul popolo ebraico, il quale pur avendo tradito il Signore, rimane tuttavia il popolo santo, scelto da lui. I Caldei non domineranno per sempre, ma per un periodo, perché il popolo venga purificato e salvato: si tratta del castigo al quale Dio deve ricorrere per riportare a lui il suo popolo, come un padre castiga il proprio figlio per correggerlo. 
Questo castigo ha un termine. Di fronte a questa certezza che Dio guida il suo popolo, anche nel momento della prova, può soccombere solo chi non ha un animo retto, mentre colui che in ogni momento cerca la fedeltà a Dio e vuole compiere la sua volontà fino al punto che questa costituisce la sua stessa vita, vive su questa terra nella sicurezza; in altre parole: «Il giusto vivrà per la sua fede».
SALMO 94 (95)

Ascoltate oggi la voce del Signore.

Venite, cantiamo al Signore,
acclamiamo la roccia della nostra salvezza.
Accostiamoci a lui per rendergli grazie,
a lui acclamiamo con canti di gioia.		

Entrate: prostràti, adoriamo,
in ginocchio davanti al Signore che ci ha fatti.
È lui il nostro Dio
e noi il popolo del suo pascolo,
il gregge che egli conduce.	

Se ascoltaste oggi la sua voce!
«Non indurite il cuore come a Merìba,
come nel giorno di Massa nel deserto,
dove mi tentarono i vostri padri:
mi misero alla prova
pur avendo visto le mie opere».		

DALLA SECONDA LETTERA DI SAN PAOLO APOSTOLO A TIMÒTEO (2Tm 1, 6-8.13-14)
Figlio mio, ti ricordo di ravvivare il dono di Dio, che è in te mediante l’imposizione delle mie mani. Dio infatti non ci ha dato uno spirito di timidezza, ma di forza, di carità e di prudenza. 
Non vergognarti dunque di dare testimonianza al Signore nostro, né di me, che sono in carcere per lui; ma, con la forza di Dio, soffri con me per il Vangelo. 
Prendi come modello i sani insegnamenti che hai udito da me con la fede e l’amore, che sono in Cristo Gesù. Custodisci, mediante lo Spirito Santo che abita in noi, il bene prezioso che ti è stato affidato.
Parola di Dio.

Paolo, con l’imposizione delle mani, ha dato a Timoteo il dono dello Spirito Santo e il mandato di guidare come Apostolo la Chiesa fondata su Pietro (Mt 16,18). Mentre scrive a Timoteo si trova in carcere, accusato di reato perché annunciava la salvezza portata da Gesù a tutte le genti. Paolo esorta Timoteo a non vergognarsi del Vangelo ma a predicarlo con forza anche se si è gettati in prigione. Dobbiamo presentare il Vangelo così com'è. 
C’è la carenza di un’esistenza veramente cristiana. Il cristiano non testimonia niente oggi e quindi non crea la conflittualità e la lotta perché praticamente cerca soltanto il proprio benessere e lascia correre tutto, quindi il cristianesimo viene annacquato in tutti i modi, in tutte le maniere. La vera rivoluzione è quella che parte da noi, che ci prende dal di dentro e ci sconvolge per cui il Vangelo diventa la nostra vita come espressione del Cristo. 

Alleluia, alleluia.
La parola del Signore rimane in eterno:
e questa è la parola del Vangelo che vi è stato annunciato.
Alleluia.

DAL VANGELO SECONDO LUCA (Lc 17, 5-10)	
In quel tempo, gli apostoli dissero al Signore: «Accresci in noi la fede!». Il Signore rispose: «Se aveste fede quanto un granello di senape, potreste dire a questo gelso: “Sràdicati e vai a piantarti nel mare”, ed esso vi obbedirebbe.
Chi di voi, se ha un servo ad arare o a pascolare il gregge, gli dirà, quando rientra dal campo: “Vieni subito e mettiti a tavola”? Non gli dirà piuttosto: “Prepara da mangiare, stríngiti le vesti ai fianchi e sérvimi, finché avrò mangiato e bevuto, e dopo mangerai e berrai tu”? Avrà forse gratitudine verso quel servo, perché ha eseguito gli ordini ricevuti? Così anche voi, quando avrete fatto tutto quello che vi è stato ordinato, dite: “Siamo servi inutili. Abbiamo fatto quanto dovevamo fare”».
Parola del Signore.

Prima che credere a delle verità, la fede è un darsi. La fede è una relazione con Gesù e mentre cresce questa relazione, cresce la mutua comprensione, la mutua conoscenza, cioè nel senso biblico, il mutuo possesso. Quello che è fondamentale è che comprendiamo che è una conoscenza di relazione: frequentandosi ci si conosce, conoscendosi ci si frequenta, cioè è un rapporto, una relazione vitale con Gesù che si fa conoscere da noi. Questa relazione con lui precede necessariamente ogni altra relazione: nessun altra relazione riesce a raggiungere la sua pienezza se questa relazione non va avanti, non si sviluppa. In fondo il nostro star male per il 95% proviene tutto da noi, isolati in noi stessi e quindi eternamente scontenti e alla ricerca sempre di una causa; in realtà non c'è una causa, c'è una assenza di Qualcuno. La nostra relazione vitale con Gesù sta alla base del nostro benessere, della nostra pace. Allora viene una domanda: «Signore, a che punto è la mia relazione vitale con te?»; ancor più cruciale è la domanda: «Signore, tu sei al centro del mio cuore, sì o no?». La nostra fede è piccola, gridiamo al Signore: «Aumenta la nostra fede. Facci vedere le meraviglie del tuo amore. Fa' che cadano le cateratte dai nostri occhi e possiamo, o Signore, essere totalmente posseduti da te. Signore facci entrare in te che sei amore!». 

Lunedì 7 Ottobre
B.V. Maria del Rosario (m); S. Giustina; S. Augusto

DAL LIBRO DEL PROFETA GIONA (Gn 1, 1 – 2, 1.11)
In quei giorni, fu rivolta a Giona, figlio di Amittài, questa parola del Signore: «Àlzati, va’ a Nìnive, la grande città, e in essa proclama che la loro malvagità è salita fino a me». Giona invece si mise in cammino per fuggire a Tarsis, lontano dal Signore. Scese a Giaffa, dove trovò una nave diretta a Tarsis. Pagato il prezzo del trasporto, s’imbarcò con loro per Tarsis, lontano dal Signore.
Ma il Signore scatenò sul mare un forte vento e vi fu in mare una tempesta così grande che la nave stava per sfasciarsi. I marinai, impauriti, invocarono ciascuno il proprio dio e gettarono in mare quanto avevano sulla nave per alleggerirla. Intanto Giona, sceso nel luogo più in basso della nave, si era coricato e dormiva profondamente. Gli si avvicinò il capo dell’equipaggio e gli disse: «Che cosa fai così addormentato? Àlzati, invoca il tuo Dio! Forse Dio si darà pensiero di noi e non periremo». Quindi dissero fra di loro: «Venite, tiriamo a sorte per sapere chi ci abbia causato questa sciagura». Tirarono a sorte e la sorte cadde su Giona. Gli domandarono: «Spiegaci dunque chi sia la causa di questa sciagura. Qual è il tuo mestiere? Da dove vieni? Qual è il tuo paese? A quale popolo appartieni?». Egli rispose: «Sono Ebreo e venero il Signore, Dio del cielo, che ha fatto il mare e la terra». 
Quegli uomini furono presi da grande timore e gli domandarono: «Che cosa hai fatto?». Infatti erano venuti a sapere che egli fuggiva lontano dal Signore, perché lo aveva loro raccontato. Essi gli dissero: «Che cosa dobbiamo fare di te perché si calmi il mare, che è contro di noi?». Infatti il mare infuriava sempre più. Egli disse loro: «Prendetemi e gettatemi in mare e si calmerà il mare che ora è contro di voi, perché io so che questa grande tempesta vi ha colto per causa mia». 
Quegli uomini cercavano a forza di remi di raggiungere la spiaggia, ma non ci riuscivano, perché il mare andava sempre più infuriandosi contro di loro. Allora implorarono il Signore e dissero: «Signore, fa’ che noi non periamo a causa della vita di quest’uomo e non imputarci il sangue innocente, poiché tu, Signore, agisci secondo il tuo volere». Presero Giona e lo gettarono in mare e il mare placò la sua furia. Quegli uomini ebbero un grande timore del Signore, offrirono sacrifici al Signore e gli fecero promesse.
Ma il Signore dispose che un grosso pesce inghiottisse Giona; Giona restò nel ventre del pesce tre giorni e tre notti. E il Signore parlò al pesce ed esso rigettò Giona sulla spiaggia. Parola di Dio.

Un meccanismo macabro si ha quando il soggetto non vuole che l’altro migliori, che venga fuori; è l’effetto del profeta Giona, il quale non voleva che i Niniviti si convertissero, voleva che Dio li distruggesse così lui era libero e godeva molto nella speranza. Diceva: «Io non li vado a convertire!». Siccome sapeva che Dio fa morire il peccatore, dice: «Stavolta ho trovato la via breve per farli morire tutti». E la sua delusione quando si sono convertiti: «Guarda Signore cosa hai fatto, sei andato a convertirli!» . Questi sono meccanismi cosiddetti macabri, la cosiddetta distruzione della vittima. C’è un sadismo interiore nell’uomo che è pauroso, è una violenza! Per esempio, la gioia quando uno fa fiasco, il piacere di quando l'altro fallisce, quando uno può dire: «Io l’avevo detto, ah! Guarda vedi?». È un odio preconcetto perché sulla persona che ami tu non fai pregiudizio, prima di arrivare ad odiarla ce ne vuole! C’è un rischio enorme, se non ci si mette in Dio, che l’istintività guidi l’uomo: appena tu vedi uno che ti è simpatico allora quello può farne di tutti i colori; vedi uno che ti è antipatico è già pregiudicato, cioè è già morto in te! Come bisogna lavorare interiormente per avere in noi gli stessi sentimenti che sono in Cristo Gesù! 

CANT. GN 2, 3-5.8

Signore, hai fatto risalire dalla fossa la mia vita.

Nella mia angoscia ho invocato il Signore
ed egli mi ha risposto;
dal profondo degli inferi ho gridato
e tu hai ascoltato la mia voce. 		

Mi hai gettato nell’abisso, nel cuore del mare,
e le correnti mi hanno circondato;
tutti i tuoi flutti e le tue onde
sopra di me sono passati. 		

Io dicevo: «Sono scacciato
lontano dai tuoi occhi;
eppure tornerò a guardare il tuo santo tempio». 		

Quando in me sentivo venir meno la vita,
ho ricordato il Signore.
La mia preghiera è giunta fino a te,
fino al tuo santo tempio.		

Alleluia, alleluia.
Vi do un comandamento nuovo, dice il Signore:
come io ho amato voi, così amatevi anche voi gli uni gli altri.
Alleluia.

DAL VANGELO SECONDO LUCA (Lc 10, 25-37)	
In quel tempo, un dottore della Legge si alzò per mettere alla prova Gesù e chiese: «Maestro, che cosa devo fare per ereditare la vita eterna?». Gesù gli disse: «Che cosa sta scritto nella Legge? Come leggi?». Costui rispose: «Amerai il Signore tuo Dio con tutto il tuo cuore, con tutta la tua anima, con tutta la tua forza e con tutta la tua mente, e il tuo prossimo come te stesso». Gli disse: «Hai risposto bene; fa’ questo e vivrai».
Ma quello, volendo giustificarsi, disse a Gesù: «E chi è mio prossimo?». Gesù riprese: «Un uomo scendeva da Gerusalemme a Gèrico e cadde nelle mani dei briganti, che gli portarono via tutto, lo percossero a sangue e se ne andarono, lasciandolo mezzo morto. Per caso, un sacerdote scendeva per quella medesima strada e, quando lo vide, passò oltre. Anche un levìta, giunto in quel luogo, vide e passò oltre. Invece un Samaritano, che era in viaggio, passandogli accanto, vide e ne ebbe compassione. Gli si fece vicino, gli fasciò le ferite, versandovi olio e vino; poi lo caricò sulla sua cavalcatura, lo portò in un albergo e si prese cura di lui. Il giorno seguente, tirò fuori due denari e li diede all’albergatore, dicendo: “Abbi cura di lui; ciò che spenderai in più, te lo pagherò al mio ritorno”. Chi di questi tre ti sembra sia stato prossimo di colui che è caduto nelle mani dei briganti?». Quello rispose: «Chi ha avuto compassione di lui». Gesù gli disse: «Va’ e anche tu fa’ così». Parola del Signore.

Gesù, raccontando la parabola del Buon samaritano è stato davvero anticlericale: «Passò un sacerdote, vide e passò oltre, dall'altra parte. Subito dopo il sacrestano (levita) che gli era dietro, fece lo stesso: vide e passò oltre». Arriva un samaritano – e guardate che Gesù è stato tremendo indicare proprio lui, perché i samaritani per gli Ebrei rappresentavano i peggiori nemici, dalla deportazione assira del 721 a.C. era nato un odio mortale verso di loro – e lui ha amato il suo nemico! È grande il samaritano della parabola non solo perché si è caricato sulle spalle quell'uomo, ma ancor più perché si è caricato sulle spalle un suo nemico. 
La novità essenziale del cristianesimo è l'amore ai nemici. Amerai il prossimo tuo, sì, ma quel prossimo tuo che ti è vicino; è come quel samaritano che va dal nemico e lo ama, e si riconcilia con lui. Esaminate le vostre anime, guardate le vostre crisi, guardate le vostre gioie! Io vedo molte vite spirituali troncate: camminavano come dei santi, è venuto il primo ostacolo, l'odio contro il fratello, l'odio contro la sorella, e si è fermato tutto! La novità del cristianesimo è dire bene mentre l'altro continua a dire male, è pregare mentre l'altro ti perseguita, fare del bene mentre l'altro ti fa del male, vincere il male con il bene!

Martedì 8 Ottobre
S. Pelagia; S. Felice; S. Ugo; S. Giovanni Calabria

DAL LIBRO DEL PROFETA GIONA (Gn 3, 1-10)
In quei giorni, fu rivolta a Giona una seconda volta questa parola del Signore: «Àlzati, va’ a Nìnive, la grande città, e annuncia loro quanto ti dico». Giona si alzò e andò a Nìnive secondo la parola del Signore. 
Nìnive era una città molto grande, larga tre giornate di cammino. Giona cominciò a percorrere la città per un giorno di cammino e predicava: «Ancora quaranta giorni e Nìnive sarà distrutta». 
I cittadini di Nìnive credettero a Dio e bandirono un digiuno, vestirono il sacco, grandi e piccoli. Giunta la notizia fino al re di Nìnive, egli si alzò dal trono, si tolse il manto, si coprì di sacco e si mise a sedere sulla cenere. 
Per ordine del re e dei suoi grandi fu poi proclamato a Nìnive questo decreto: «Uomini e animali, armenti e greggi non gustino nulla, non pascolino, non bevano acqua. Uomini e animali si coprano di sacco, e Dio sia invocato con tutte le forze; ognuno si converta dalla sua condotta malvagia e dalla violenza che è nelle sue mani. Chi sa che Dio non cambi, si ravveda, deponga il suo ardente sdegno e noi non abbiamo a perire!». 
Dio vide le loro opere, che cioè si erano convertiti dalla loro condotta malvagia, e Dio si ravvide riguardo al male che aveva minacciato di fare loro e non lo fece. Parola di Dio.

Invece di intervenire con la sua ira, Dio mostrò la sua misericordia verso il popolo di Ninive.
Noi ci allontaniamo da Dio, ma Dio non si allontana da noi. Il suo amore non è condizionato da nulla, è amore infinito. Egli non ci abbandona nelle nostre iniquità, ma continua a bussare al nostro cuore, fino a quando noi gli apriamo. Sei prezioso agli occhi di Dio sempre, anche quando sei nel male. 
La maledetta superbia non ci permette di confessarci peccatori! Abbiamo bisogno di “posare”, di difendere le nostre facce, le nostre figure, e di entrare nella libertà enorme, totale, di dire: «Signore, solo tu mi liberi! Signore, sei tu colui che spezzi le mie catene!». Quanto più sarai vicino al Signore, tanto più sentirai il bisogno di stare con lui e tanto più sentirai il bisogno di debellare la tua superbia. Quant’è grande la gioia nel giorno del nostro “sì” definitivo a lui! Quanto è triste la nostra vita fuori di lui! 

SALMO 129 (130)

Se consideri le colpe, Signore, chi ti può resistere?

Dal profondo a te grido, o Signore;
Signore, ascolta la mia voce.
Siano i tuoi orecchi attenti
alla voce della mia supplica.	

Se consideri le colpe, Signore,
Signore, chi ti può resistere?
Ma con te è il perdono:
così avremo il tuo timore.	

Israele attenda il Signore,
perché con il Signore è la misericordia
e grande è con lui la redenzione.
Egli redimerà Israele
da tutte le sue colpe.	

Alleluia, alleluia.
Beati coloro che ascoltano la parola di Dio 
e la osservano.
Alleluia.

DAL VANGELO SECONDO LUCA (Lc 10, 38-42)	
In quel tempo, mentre erano in cammino, Gesù entrò in un villaggio e una donna, di nome Marta, lo ospitò. Ella aveva una sorella, di nome Maria, la quale, seduta ai piedi del Signore, ascoltava la sua parola. Marta invece era distolta per i molti servizi. Allora si fece avanti e disse: «Signore, non t’importa nulla che mia sorella mi abbia lasciata sola a servire? Dille dunque che mi aiuti». Ma il Signore le rispose: «Marta, Marta, tu ti affanni e ti agiti per molte cose, ma di una cosa sola c’è bisogno. Maria ha scelto la parte migliore, che non le sarà tolta». Parola del Signore.

La differenza tra Marta e Maria non è in rapporto alla quantità del lavoro ma in rapporto alla contraddittorietà nel lavoro. Se quello che stai facendo non lo vuoi fare, vai in profondità; perché non lo vuoi fare? È perché non vivi la tua spiritualità che non è altro che l’attività dello Spirito che attraverso la tua vocazione ti fa essere dono stupendo di Dio. Quando ho lavorato per amore durante il giorno, arrivo a sera che sono il più felice del mondo; quando, invece, arrivo al termine del giorno in cui ho lavorato per orgoglio, sono il più infelice che esista! La mia stanchezza è il mio peccato. Dite se non siete stati afflitti quando vi aspettavate che tutti vi applaudissero e invece vi han fischiato, vi aspettavate che vi facessero festa e invece neanche vi hanno salutato, vi aspettavate che riconoscessero tutta la vostra dignità e invece vi hanno ignorato: siete afflitti e stanchi, ma non per amore di Dio! Siamo noi che stanchiamo noi stessi! I più stanchi non sono quelli che lavorano di più, ma sono quelli che mormorano più spesso e i più rigidi non sono mai i santi, sono sempre i peccatori perché soffocano la vita dello spirito.

Mercoledì 9 Ottobre
Ss. Dionigi e c. (mf); S. Giovanni Leonardi (mf); S. Abramo

Dionigi (in francese Denis) è considerato il primo vescovo di Parigi. Subì il martirio nei dintorni di Parigi con i compagni Rustico ed Eleuterio durante una persecuzione precedente quella di Diocleziano.

DAL LIBRO DEL PROFETA GIONA (Gn 4, 1-11)
Giona provò grande dispiacere e fu sdegnato. Pregò il Signore: «Signore, non era forse questo che dicevo quand’ero nel mio paese? Per questo motivo mi affrettai a fuggire a Tarsis; perché so che tu sei un Dio misericordioso e pietoso, lento all’ira, di grande amore e che ti ravvedi riguardo al male minacciato. Or dunque, Signore, toglimi la vita, perché meglio è per me morire che vivere!». Ma il Signore gli rispose: «Ti sembra giusto essere sdegnato così?». Giona allora uscì dalla città e sostò a oriente di essa. Si fece lì una capanna e vi si sedette dentro, all’ombra, in attesa di vedere ciò che sarebbe avvenuto nella città. Allora il Signore Dio fece crescere una pianta di ricino al di sopra di Giona, per fare ombra sulla sua testa e liberarlo dal suo male. Giona provò una grande gioia per quel ricino.
Ma il giorno dopo, allo spuntare dell’alba, Dio mandò un verme a rodere la pianta e questa si seccò. Quando il sole si fu alzato, Dio fece soffiare un vento d’oriente, afoso. Il sole colpì la testa di Giona, che si sentì venire meno e chiese di morire, dicendo: «Meglio per me morire che vivere». Dio disse a Giona: «Ti sembra giusto essere così sdegnato per questa pianta di ricino?». Egli rispose: «Sì, è giusto; ne sono sdegnato da morire!». Ma il Signore gli rispose: «Tu hai pietà per quella pianta di ricino per cui non hai fatto nessuna fatica e che tu non hai fatto spuntare, che in una notte è cresciuta e in una notte è perita! E io non dovrei avere pietà di Nìnive, quella grande città, nella quale vi sono più di centoventimila persone, che non sanno distinguere fra la mano destra e la sinistra, e una grande quantità di animali?». Parola di Dio.

Dio rimprovera Giona perché è sdegnato per la morte di una pianta e voleva la morte di un popolo! Noi tante volte siamo sdegnati quando vengono toccati i nostri interessi mentre l’indifferenza c’ingoia quando il prossimo vive nel peccato! Ho visto profeti di Dio diventare profeti di morte. Ma ho visto innumerevoli peccatori (ex tossicodipendenti, ex alcolisti, ex carcerati) diventare profeti di Dio. Ho visto tanti profeti di Dio fin dall’infanzia diventare santi che fanno innamorare di Dio anche i peccatori.

SALMO 85 (86)

Signore, tu sei misericordioso e pietoso.

Pietà di me, Signore,
a te grido tutto il giorno.
Rallegra la vita del tuo servo,
perché a te, Signore, rivolgo l’anima mia.		

Tu sei buono, Signore, e perdoni,
sei pieno di misericordia con chi t’invoca.
Porgi l’orecchio, Signore, alla mia preghiera
e sii attento alla voce delle mie suppliche.		

Tutte le genti che hai creato verranno
e si prostreranno davanti a te, Signore,
per dare gloria al tuo nome.
Grande tu sei e compi meraviglie:
tu solo sei Dio.	

Alleluia, alleluia.
Avete ricevuto lo Spirito che rende figli adottivi, 
per mezzo del quale gridiamo: «Abbà! Padre!».
Alleluia.

DAL VANGELO SECONDO LUCA (Lc 11, 1-4)	
Gesù si trovava in un luogo a pregare; quando ebbe finito, uno dei suoi discepoli gli disse: «Signore, insegnaci a pregare, come anche Giovanni ha insegnato ai suoi discepoli». Ed egli disse loro: «Quando pregate, dite: Padre, sia santificato il tuo nome, venga il tuo regno; dacci ogni giorno il nostro pane quotidiano, e perdona a noi i nostri peccati, anche noi infatti perdoniamo a ogni nostro debitore, e non abbandonarci alla tentazione». 
Parola del Signore.

La preghiera ha le radici nel nostro essere figli nel Figlio. «Maestro, insegnaci a pregare»: figli nel Figlio! L’anima della preghiera scaturisce dal nostro essere figli. La preghiera non è un dovere da compiere, semmai è un modo di essere e quanto meno preghi, tanto meno preghi; quanto più preghi, tanto più preghi. 
Dicendo «Sia santificato il tuo nome», io per primo mi impegno, do la mia volontà perché in me il nome di Dio sia santificato, perché gli altri non dicano: «Ma che razza di figli ha Dio! Sono tutti da buttare», ma dicano invece: «Guarda i figli di Dio come sono!», come dei primi cristiani dicevano: «Guarda come si amano, son pronti a dar la vita l’uno per l’altro!». 
Possano dire: «Che figli che ha Dio!». 

Giovedì 10 Ottobre
S. Cerbonio; S. Tanca; S. Daniele Comboni

DAL LIBRO DEL PROFETA MALACHÌA (Ml 3, 13-20a)
Duri sono i vostri discorsi contro di me – dice il Signore – e voi andate dicendo: «Che cosa abbiamo detto contro di te?». Avete affermato: «È inutile servire Dio: che vantaggio abbiamo ricevuto dall’aver osservato i suoi comandamenti o dall’aver camminato in lutto davanti al Signore degli eserciti? Dobbiamo invece proclamare beati i superbi che, pur facendo il male, si moltiplicano e, pur provocando Dio, restano impuniti». 
Allora parlarono tra loro i timorati di Dio. Il Signore porse l’orecchio e li ascoltò: un libro di memorie fu scritto davanti a lui per coloro che lo temono e che onorano il suo nome. Essi diverranno – dice il Signore degli eserciti – la mia proprietà particolare nel giorno che io preparo. Avrò cura di loro come il padre ha cura del figlio che lo serve. Voi allora di nuovo vedrete la differenza fra il giusto e il malvagio, fra chi serve Dio e chi non lo serve.
Ecco infatti: sta per venire il giorno rovente come un forno. Allora tutti i superbi e tutti coloro che commettono ingiustizia saranno come paglia; quel giorno, venendo, li brucerà – dice il Signore degli eserciti – fino a non lasciar loro né radice né germoglio. Per voi, che avete timore del mio nome, sorgerà con raggi benefici il sole di giustizia.
Parola di Dio.

L’interrogativo che l’uomo si pone è questo: perché ai buoni vanno tutte a rovescio e agli empi le cose vanno dritte? Il criterio per dire che le cose vanno bene o male è dato dalla quantità di beni posseduti, dal successo su questa terra, dalla conquista di mete e di scopi umani immediati. L’uomo guarda a Dio come uno dal quale dipende ma anche dal quale lui vuole, ha pretese di diritti. L’uomo non ha capito l’essenza dell’esistenza umana che è un camminare insieme con Dio, è un amare Dio con tutto il cuore, con tutta l’anima, con tutte le forze. Per l’uomo lo scopo dell’esistenza umana è la quantità di beni, non è invece l’intima e profonda unione con Dio che si attua nelle diverse situazioni e nelle diverse circostanze, perciò l’uomo sbaglia in profondità il proprio rapporto con Dio. È giusto colui che ha fatto di Dio il centro della propria esistenza in forma gratuita, totale e piena. 

SALMO 1

Beato l’uomo che confida nel Signore.

Beato l’uomo che non entra nel consiglio dei malvagi,
non resta nella via dei peccatori
e non siede in compagnia degli arroganti,
ma nella legge del Signore trova la sua gioia,
la sua legge medita giorno e notte.			

È come albero piantato lungo corsi d’acqua,
che dà frutto a suo tempo:
le sue foglie non appassiscono
e tutto quello che fa, riesce bene.		

Non così, non così i malvagi,
ma come pula che il vento disperde;
poiché il Signore veglia sul cammino dei giusti,
mentre la via dei malvagi va in rovina.		

Alleluia, alleluia.
Apri, Signore, il nostro cuore
e accoglieremo le parole del Figlio tuo.
Alleluia.

DAL VANGELO SECONDO LUCA (Lc 11, 5-13)	
In quel tempo, Gesù disse ai discepoli: «Se uno di voi ha un amico e a mezzanotte va da lui a dirgli: “Amico, prestami tre pani, perché è giunto da me un amico da un viaggio e non ho nulla da offrirgli”, e se quello dall’interno gli risponde: “Non m’importunare, la porta è già chiusa, io e i miei bambini siamo a letto, non posso alzarmi per darti i pani”, vi dico che, anche se non si alzerà a darglieli perché è suo amico, almeno per la sua invadenza si alzerà a dargliene quanti gliene occorrono. Ebbene, io vi dico: chiedete e vi sarà dato, cercate e troverete, bussate e vi sarà aperto. Perché chiunque chiede riceve e chi cerca trova e a chi bussa sarà aperto. 
Quale padre tra voi, se il figlio gli chiede un pesce, gli darà una serpe al posto del pesce? O se gli chiede un uovo, gli darà uno scorpione? Se voi dunque, che siete cattivi, sapete dare cose buone ai vostri figli, quanto più il Padre vostro del cielo darà lo Spirito Santo a quelli che glielo chiedono!». Parola del Signore. 

Dio non solo è amico, ma è Padre per noi. E chi è quel padre che dietro l’insistenza della domanda di aiuto del figlio non si lascia impietosire e non l’ascolta? L’importante è che il figlio non vada dal Padre come si va in banca a prelevare i soldi, ma chieda ciò che ha bisogno come figlio innamorato del Padre e intessa con il Padre un dialogo d’amore. 
Non so se vi siete accorti, ma l'unico cammino su questa terra – lo dico a voi fratelli sposati, fidanzati, sorelle e fratelli consacrati –, il senso di tutta la vita non è altro che un dialogo eterno con l'amore del Padre che gradatamente ci rivela il suo volto. E nella misura che ce lo rivela, ecco che nell'organismo soprannaturale che è dentro di noi, riusciamo a vedere tutte le cose, perché «nella tua luce, o Signore, vediamo la luce (cfr. Sal 35,10), fuori della tua luce c'è solo buio e tenebra».


Venerdì 11 Ottobre
S. Firmino; S. Alessandro Sauli; B. Giovanni XXIII

DAL LIBRO DEL PROFETA GIOÈLE (Gl 1, 13-15; 2, 1-2)
Cingete il cilicio e piangete, o sacerdoti, urlate, ministri dell’altare, venite, vegliate vestiti di sacco, ministri del mio Dio, perché priva d’offerta e libagione è la casa del vostro Dio.
Proclamate un solenne digiuno, convocate una riunione sacra, radunate gli anziani e tutti gli abitanti della regione nella casa del Signore, vostro Dio, e gridate al Signore: «Ahimè, quel giorno! È infatti vicino il giorno del Signore e viene come una devastazione dall’Onnipotente».
Suonate il corno in Sion e date l’allarme sul mio santo monte!
Tremino tutti gli abitanti della regione perché viene il giorno del Signore, perché è vicino, giorno di tenebra e di oscurità, giorno di nube e di caligine.
Come l’aurora, un popolo grande e forte si spande sui monti: come questo non ce n’è stato mai e non ce ne sarà dopo, per gli anni futuri, di età in età. Parola di Dio.

Sono scomparse offerta e libagione della casa del Signore, fanno lutto i sacerdoti, ministri del Signore. È inaridita la gioia tra i figli dell’uomo. Che fare? 
La via indicata dal profeta è la penitenza e la preghiera. Devono iniziare i sacerdoti: «Cingete il cilicio e piangete, o sacerdoti...». I sacerdoti devono proclamare un digiuno, e poi deve essere convocata l’assemblea in cui si invochi il Signore, gridando la propria fede e chiedendo l’intervento suo affinché si muova a pietà. Gioele insiste sul cambiamento interiore, mentre altri profeti come Amos, Osea, Michea, Geremia, insistono sulla giustizia, sulla liberazione del povero e dell’oppresso. Non sono in contrasto. Ciò su cui insiste Gioele è condizione perché avvenga ciò che chiedono gli altri profeti. Bisogna esigere da noi la conversione, non si può giocare all'infinito! Bisogna esigere la conversione e ogni giorno guardare il cammino, se riesce sì o no. Questo è il lavoro interiore, questa è la garanzia di una perenne giovinezza! La gioia non è altro che il raggiungimento del cambiamento perché Cristo viva in noi.
SALMO 9

Il Signore governerà il mondo con giustizia.

Renderò grazie al Signore con tutto il cuore,
annuncerò tutte le tue meraviglie.
Gioirò ed esulterò in te,
canterò inni al tuo nome, o Altissimo. 		

Hai minacciato le nazioni, hai sterminato il malvagio,
il loro nome hai cancellato in eterno, per sempre.
Sono sprofondate le genti nella fossa che hanno scavato,
nella rete che hanno nascosto si è impigliato il loro piede. 	

Ma il Signore siede in eterno,
stabilisce il suo trono per il giudizio:
governerà il mondo con giustizia,
giudicherà i popoli con rettitudine.		

Alleluia, alleluia.
Ora il principe di questo mondo sarà gettato fuori. 
E io, quando sarò innalzato da terra, attirerò tutti a me.
Alleluia.

DAL VANGELO SECONDO LUCA (Lc 11, 15-26)	
In quel tempo, [dopo che Gesù ebbe scacciato un demonio,] alcuni dissero: «È per mezzo di Beelzebùl, capo dei demòni, che egli scaccia i demòni». Altri poi, per metterlo alla prova, gli domandavano un segno dal cielo. 
Egli, conoscendo le loro intenzioni, disse: «Ogni regno diviso in se stesso va in rovina e una casa cade sull’altra. Ora, se anche Satana è diviso in se stesso, come potrà stare in piedi il suo regno? Voi dite che io scaccio i demòni per mezzo di Beelzebùl. Ma se io scaccio i demòni per mezzo di Beelzebùl, i vostri figli per mezzo di chi li scacciano? Per questo saranno loro i vostri giudici. Se invece io scaccio i demòni con il dito di Dio, allora è giunto a voi il regno di Dio.
Quando un uomo forte, bene armato, fa la guardia al suo palazzo, ciò che possiede è al sicuro. Ma se arriva uno più forte di lui e lo vince, gli strappa via le armi nelle quali confidava e ne spartisce il bottino. 
Chi non è con me, è contro di me, e chi non raccoglie con me, disperde.
Quando lo spirito impuro esce dall’uomo, si aggira per luoghi deserti cercando sollievo e, non trovandone, dice: “Ritornerò nella mia casa, da cui sono uscito”. Venuto, la trova spazzata e adorna. Allora va, prende altri sette spiriti peggiori di lui, vi entrano e vi prendono dimora. E l’ultima condizione di quell’uomo diventa peggiore della prima». Parola del Signore. 

Se il demonio è forte, Gesù è il più forte. Quando un uomo forte (nella parabola è Satana), bene armato, fa la guardia al suo palazzo (nella parabola è il regno del male), tutti i suoi beni (gli schiavi del peccato) sono al sicuro. Ma se arriva uno più forte di lui (Gesù) e lo vince, gli strappa via l’armatura nella quale confidava e ne distribuisce il bottino. Gesù infine dice che ogni uomo è messo di fronte ad una scelta definitiva e senza rimpianti: «Volete stare con il male, con Satana, o volete stare con Gesù e il bene?». Il giorno che abbiamo scelto Gesù il mondo è cambiato per noi e siamo diventati una benedizione per coloro che attendono la salvezza.

Sabato 12 Ottobre
S. Rodobaldo; S. Serafino da Montegranaro

DAL LIBRO DEL PROFETA GIOÈLE (Gl 4, 12-21)
Così dice il Signore: Si affrettino e salgano le nazioni alla valle di Giòsafat, poiché lì sederò per giudicare tutte le nazioni dei dintorni.
Date mano alla falce, perché la messe è matura; venite, pigiate, perché il torchio è pieno e i tini traboccano, poiché grande è la loro malvagità!
Folle immense nella valle della Decisione, poiché il giorno del Signore è vicino nella valle della Decisione.
Il sole e la luna si oscurano e le stelle cessano di brillare. Il Signore ruggirà da Sion, e da Gerusalemme farà udire la sua voce; tremeranno i cieli e la terra. Ma il Signore è un rifugio per il suo popolo, una fortezza per gli Israeliti. Allora voi saprete che io sono il Signore, vostro Dio, che abito in Sion, mio monte santo, e luogo santo sarà Gerusalemme; per essa non passeranno più gli stranieri. In quel giorno le montagne stilleranno vino nuovo e latte scorrerà per le colline; in tutti i ruscelli di Giuda scorreranno le acque. Una fonte zampillerà dalla casa del Signore e irrigherà la valle di Sittìm.
L’Egitto diventerà una desolazione ed Edom un arido deserto, per la violenza contro i figli di Giuda, per il sangue innocente sparso nel loro paese, mentre Giuda sarà sempre abitata e Gerusalemme di generazione in generazione. Non lascerò impunito il loro sangue, e il Signore dimorerà in Sion.
Parola di Dio.

Gioele era addetto al tempio come portavoce di Jahvè e della comunità. Egli svolge la sua profezia fra il 400 e il 330 a.C.. L’invito a dar mano alla falce, e l’espressione «I tini traboccano», indicano l’imminenza del giudizio di Dio. Da Gerusalemme, Jahvè pronuncia ed esegue la sua sentenza contro i pagani. Egli così dimostra che il suo popolo è nel suo cuore. Il popolo riacquisterà la libertà, l’abbondanza dei prodotti della terra non verrà meno ma crescerà. I popoli che hanno schiacciato Israele scompariranno. 
«Vendicherò il sangue degli Israeliti»: cioè ricostituirà la solidarietà ferita o distrutta con un atto ingiusto. La vendetta non implica il sentimento dell’odio. Una sola cosa deve temere Israele: il peccato che distrugge tutti i rapporti con Dio e con il prossimo. Purtroppo abbiamo ciò sotto i nostri occhi ogni giorno.

SALMO 96 (97)

Gioite, giusti, nel Signore.

Il Signore regna: esulti la terra,
gioiscano le isole tutte.
Nubi e tenebre lo avvolgono,
giustizia e diritto sostengono il suo trono. 	

I monti fondono come cera davanti al Signore,
davanti al Signore di tutta la terra.
Annunciano i cieli la sua giustizia,
e tutti i popoli vedono la sua gloria. 	

Una luce è spuntata per il giusto,
una gioia per i retti di cuore.
Gioite, giusti, nel Signore,
della sua santità celebrate il ricordo.	

Alleluia, alleluia.
Beati coloro che ascoltano la parola di Dio 
e la osservano.
Alleluia.

DAL VANGELO SECONDO LUCA (Lc 11, 27-28)
In quel tempo, mentre Gesù parlava, una donna dalla folla alzò la voce e gli disse: «Beato il grembo che ti ha portato e il seno che ti ha allattato!». Ma egli disse: «Beati piuttosto coloro che ascoltano la parola di Dio e la osservano!». Parola del Signore. 

Cristo è in me solo nella misura che mi metto in ascolto della sua Parola, nella misura in cui accetto le sue croci, nella misura in cui lo sento vivo. 
La Chiesa è l'unione di persone che sono possedute da Cristo e lo posseggono, vivono fidandosi di lui, basano tutta la loro vita sulla sua Parola per cui vivono tutti nella stessa speranza e nel medesimo tempo sono immersi nello stesso amore. 
Chiediamo allo Spirito Santo la grazia di penetrare in Cristo, in modo da essere così posseduti da lui, e la nostra vita veramente si converta. 


DOMENICA 13 OTTOBRE
S. Romolo; S. Gerardo
XXVIII Domenica del Tempo Ordinario

DAL SECONDO LIBRO DEI RE (2Re 5, 14-17)
In quei giorni, Naamàn [, il comandante dell’esercito del re di Aram,] scese e si immerse nel Giordano sette volte, secondo la parola di Elisèo, uomo di Dio, e il suo corpo ridivenne come il corpo di un ragazzo; egli era purificato [dalla sua lebbra].
Tornò con tutto il seguito da [Elisèo,] l’uomo di Dio; entrò e stette davanti a lui dicendo: «Ecco, ora so che non c’è Dio su tutta la terra se non in Israele. Adesso accetta un dono dal tuo servo». Quello disse: «Per la vita del Signore, alla cui presenza io sto, non lo prenderò». L’altro insisteva perché accettasse, ma egli rifiutò. Allora Naamàn disse: «Se è no, sia permesso almeno al tuo servo di caricare qui tanta terra quanta ne porta una coppia di muli, perché il tuo servo non intende compiere più un olocausto o un sacrificio ad altri dèi, ma solo al Signore». Parola di Dio.

Il re di Siria manda un suo comandante in prima, a cui voleva bene, che era malato, in Israele. Va dal re e il re, appena sente dire che era venuto per guarire, straccia le vesti. Lo sa Eliseo e dice: «Il re mandi qua quell'uomo, saprà che in Israele c'è ancora un profeta». Lo manda e lui gli dice: «Va' nel Giordano». Gli ha chiesto un atto di fede, e le sue carni sono ritornate bianche. L'uomo ha bisogno di essere rigenerato in Dio. 
Naaman gli dice: «Mi hai dato la vita, ti do tanto e tanto!». Il profeta, pieno di Dio: «Vattene, tu, i tuoi soldi e la tua roba!». L'altro capisce che è il Signore che lo chiama, allora dice: «Guarda, ho capito tutto! Porto via la terra da qui e su quella terra adorerò il tuo Dio, perché per me adesso non c'è altro Dio!». 
Le vostre creature vi chiedono questo: non c'è altro che Dio da dare a loro, Dio che si è fatto vicino a noi, che si è incarnato, che è diventato uno di noi. Cos'è il resto? Vi chiedono di dare il Signore!

SALMO 97 (98)

Il Signore ha rivelato ai popoli la sua giustizia.

Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.		

Il Signore ha fatto conoscere la sua salvezza,
agli occhi delle genti ha rivelato la sua giustizia.
Egli si è ricordato del suo amore,
della sua fedeltà alla casa d’Israele.		

Tutti i confini della terra hanno veduto
la vittoria del nostro Dio.
Acclami il Signore tutta la terra,
gridate, esultate, cantate inni! 	

DALLA SECONDA LETTERA DI SAN PAOLO APOSTOLO A TIMÒTEO (2Tm 2, 8-13)
Figlio mio, ricòrdati di Gesù Cristo, risorto dai morti, discendente di Davide, come io annuncio nel mio Vangelo, per il quale soffro fino a portare le catene come un malfattore.
Ma la parola di Dio non è incatenata! Perciò io sopporto ogni cosa per quelli che Dio ha scelto, perché anch’essi raggiungano la salvezza che è in Cristo Gesù, insieme alla gloria eterna. 
Questa parola è degna di fede: Se moriamo con lui, con lui anche vivremo; se perseveriamo, con lui anche regneremo; se lo rinneghiamo, lui pure ci rinnegherà; se siamo infedeli, lui rimane fedele, perché non può rinnegare se stesso. Parola di Dio.

Siamo verso il 63 dopo Cristo: Paolo è in prigione, si sentono le sue parole come parole di uno che sta per consumare la vita per Cristo Signore (nel 67 infatti gli viene tagliata la testa). Paolo dice: «Ti scongiuro, ti dico che Gesù Cristo è risuscitato dai morti, io soffro a causa di lui, soffro fino a portare le catene come un malfattore, sono trattato come un delinquente comune solo perché l'amore che ho per Cristo cerco di comunicarlo a tutti gli altri». E continua: «Io sopporto ogni cosa per voi, scelti da Dio». È qualcosa di grande! Vorrei che sentiste verso i vostri figli questo: son pronto a tutto perché questi figli riconoscano il Signore! «Per me vivere è Cristo» (Fil 1,21) dice San Paolo. Dio si è fatto uomo, per noi vivere è Cristo Gesù che dà la vita per coloro che salva; per noi vivere è Cristo che espia il peccato del mondo liberamente, volontariamente, è Cristo che condivide la vita degli ultimi fino all'estremo. 

Alleluia, alleluia.
In ogni cosa rendete grazie: 
questa infatti è volontà di Dio in Cristo Gesù verso di voi.
Alleluia.

DAL VANGELO SECONDO LUCA (Lc 17, 11-19)	
Lungo il cammino verso Gerusalemme, Gesù attraversava la Samarìa e la Galilea. 
Entrando in un villaggio, gli vennero incontro dieci lebbrosi, che si fermarono a distanza e dissero ad alta voce: «Gesù, maestro, abbi pietà di noi!». Appena li vide, Gesù disse loro: «Andate a presentarvi ai sacerdoti». E mentre essi andavano, furono purificati. 
Uno di loro, vedendosi guarito, tornò indietro lodando Dio a gran voce, e si prostrò davanti a Gesù, ai suoi piedi, per ringraziarlo. Era un Samaritano. Ma Gesù osservò: «Non ne sono stati purificati dieci? E gli altri nove dove sono? Non si è trovato nessuno che tornasse indietro a rendere gloria a Dio, all’infuori di questo straniero?». E gli disse: «Àlzati e va’; la tua fede ti ha salvato!». Parola del Signore.

Chi si ritiene giusto ed è gonfio del proprio orgoglio non capirà mai i doni d'amore che riceve da Dio e dal prossimo; riterrà che tutto gli è dovuto, lui che è abituato a farla da padrone su tutti. Così i nove Israeliti guariti dalla lebbra non vanno a ringraziare Gesù che li ha guariti: essi si ritenevano superiori a tutti e quindi non si chinano a nessuno, tanto meno vogliono seguire Gesù. Il samaritano che non si sente nessuno, invece, corre alla sorgente della grazia ottenuta, Gesù, e lo riconosce perché non è pieno di sé.
La medicina che fa vincere l'orgoglio è l'intuizione di lui, nostro Signore, della libertà che ci dona, è l'unione con lui in un amore gratuito, per cui allora colui che è umile è sempre spinto in avanti verso un amore che guida e che travolge. 
Non ubriacate i vostri figli di voi stessi, ma con i vostri figli apritevi all'infinito d'amore di Dio. Non chiudete il circolo tra voi e i vostri figli: li distruggete!
In un'unità vivente con i vostri figli, apritevi all'infinito. Se voi concentrate i vostri figli sulla vostra persona, siete degli infelici, ma fate anche degli infelici. Quante famiglie soffocano i loro figli perché impediscono loro di aprirsi all'infinito. La pienezza della realizzazione del nostro essere è nel Signore!
Lunedì 14 Ottobre
S. Callisto I (mf); S. Venanzio; S. Domenico Loricato

DALLA LETTERA DI SAN PAOLO APOSTOLO AI ROMANI (Rm 1, 1-7)
Paolo, servo di Cristo Gesù, apostolo per chiamata, scelto per annunciare il vangelo di Dio – che egli aveva promesso per mezzo dei suoi profeti nelle sacre Scritture e che riguarda il Figlio suo, nato dal seme di Davide secondo la carne, costituito Figlio di Dio con potenza, secondo lo Spirito di santità, in virtù della risurrezione dei morti, Gesù Cristo nostro Signore; per mezzo di lui abbiamo ricevuto la grazia di essere apostoli, per suscitare l’obbedienza della fede in tutte le genti, a gloria del suo nome, e tra queste siete anche voi, chiamati da Gesù Cristo –, a tutti quelli che sono a Roma, amati da Dio e santi per chiamata, grazia a voi e pace da Dio, Padre nostro, e dal Signore Gesù Cristo! Parola di Dio.

Paolo, apostolo per vocazione, chiamato dalla potenza dello Spirito sulla via di Damasco, è stato prescelto per annunziare il vangelo di Dio. Questa è l’identità di Paolo. Egli sa ciò che vuole e vuole ciò che sa. Il motore della sua vita è l’amore di Cristo. La sua gioia è di vivere, sì, ma in Cristo. Conseguenza: avendo chiara la missione ricevuta, sovrabbonda di gioia in ogni tribolazione.
L’importante è che sentiamo che il Signore ci ha scelti per una missione precisa, che noi, con i nostri limiti, nelle nostre possibilità, portiamo avanti. Il Signore non guarda le nostre qualità e le nostre capacità, ma sceglie e poi chiede solo la fedeltà a lui, perché l’uomo più imperfetto del mondo può essere il più importante di tutti in una situazione in cui ci vuole proprio lui perché nessun altro lo farebbe!
Il Signore ha un altro metro di misura: non guarda alle apparenze ma guarda al cuore e tira fuori anche dalle pietre i suoi figli migliori! Tutto è nell’adesione al Signore; allora un grazie di cuore e una benedizione a Dio!
SALMO 97 (98)

Il Signore si è ricordato del suo amore.

Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.		

Il Signore ha fatto conoscere la sua salvezza,
agli occhi delle genti ha rivelato la sua giustizia.
Egli si è ricordato del suo amore,
della sua fedeltà alla casa d’Israele.		

Tutti i confini della terra hanno veduto
la vittoria del nostro Dio.
Acclami il Signore tutta la terra,
gridate, esultate, cantate inni!	

Alleluia, alleluia.
Oggi non indurite il vostro cuore, 
ma ascoltate la voce del Signore.
Alleluia. 

DAL VANGELO SECONDO LUCA (Lc 11, 29-32)	
In quel tempo, mentre le folle si accalcavano, Gesù cominciò a dire: «Questa generazione è una generazione malvagia; essa cerca un segno, ma non le sarà dato alcun segno, se non il segno di Giona. Poiché, come Giona fu un segno per quelli di Nìnive, così anche il Figlio dell’uomo lo sarà per questa generazione. 
Nel giorno del giudizio, la regina del Sud si alzerà contro gli uomini di questa generazione e li condannerà, perché ella venne dagli estremi confini della terra per ascoltare la sapienza di Salomone. Ed ecco, qui vi è uno più grande di Salomone. 
Nel giorno del giudizio, gli abitanti di Nìnive si alzeranno contro questa generazione e la condanneranno, perché essi alla predicazione di Giona si convertirono. Ed ecco, qui vi è uno più grande di Giona».
Parola del Signore.

La regina di Saba in Arabia andò da Salomone per ascoltare la sua sapienza. Gesù è ben più di Salomone, è infatti il Figlio di Dio. Ebbene la regina di Saba e quelli di Ninive sorgeranno nel giudizio contro la generazione alla quale Gesù si rivolgeva.
Lei, la regina, venne ben da lontano e quelli di Ninive si convertirono alla predicazione del profeta Giona. Gesù è ben più grande di Giona. Noi siamo i figli della resurrezione, ma ascoltiamo Gesù vivendo come figli della resurrezione? O viviamo una vita senza senso?


Martedì 15 Ottobre
S. Teresa d'Avila (m); S. Barsen; S. Tecla

Teresa di Gesù, nata ad Avila nel 1515 e morta ad Alba de Tormes nel 1582, seppe coniugare la più alta contemplazione con un’efficiente azione. Con l’aiuto di san Giovanni della Croce riformò l’Ordine Carmelitano. Ci ha lasciato molti scritti, tra i quali il più famoso è il Castello interiore, frutto della sua esperienza spirituale. I suoi scritti hanno avuto un grande influsso su tutta la Chiesa. Paolo VI nel 1970 l’ha nominata dottore della Chiesa.

DALLA LETTERA DI SAN PAOLO APOSTOLO AI ROMANI (Rm 1, 16-25)
Fratelli, io non mi vergogno del Vangelo, perché è potenza di Dio per la salvezza di chiunque crede, del Giudeo, prima, come del Greco. In esso infatti si rivela la giustizia di Dio, da fede a fede, come sta scritto: «Il giusto per fede vivrà».
Infatti l’ira di Dio si rivela dal cielo contro ogni empietà e ogni ingiustizia di uomini che soffocano la verità nell’ingiustizia, poiché ciò che di Dio si può conoscere è loro manifesto; Dio stesso lo ha manifestato a loro. Infatti le sue perfezioni invisibili, ossia la sua eterna potenza e divinità, vengono contemplate e comprese dalla creazione del mondo attraverso le opere da lui compiute. 
Essi dunque non hanno alcun motivo di scusa perché, pur avendo conosciuto Dio, non lo hanno glorificato né ringraziato come Dio, ma si sono perduti nei loro vani ragionamenti e la loro mente ottusa si è ottenebrata. Mentre si dichiaravano sapienti, sono diventati stolti e hanno scambiato la gloria del Dio incorruttibile con un’immagine e una figura di uomo corruttibile, di uccelli, di quadrupedi e di rettili. Perciò Dio li ha abbandonati all’impurità secondo i desideri del loro cuore, tanto da disonorare fra loro i propri corpi, perché hanno scambiato la verità di Dio con la menzogna e hanno adorato e servito le creature anziché il Creatore, che è benedetto nei secoli. Amen.
Parola di Dio.

Paolo richiama che l'uomo viene soffocato in ciò che non è giusto: mai come oggi sono vere queste parole.
Paolo grida: l'uomo in quanto uomo può conoscere tutto quello che è conoscibile da parte di Dio. Dalle opere di Dio, compiute dalla sua potenza eterna, tu puoi contemplare le sue perfezioni invisibili. Gli uomini quindi non sono scusabili in quanto, pur conoscendo Dio, non gli hanno dato gloria, cioè non hanno accettato quello che lui è, e la loro mente ottusa si è ottenebrata: hanno cambiato la verità di Dio con la menzogna, adorando la creatura al posto del Creatore. 
Sempre più la gente è affogata nel denaro, svende la propria vita solo per avere un pugno di denaro, per l’affermazione umana; calpesta la verità e tiene incatenata la verità nell'ingiustizia! Non ragionate alla moda degli uomini: la nostra vita deve essere sconvolta da Cristo! Quante volte noi perdiamo tempo solo dietro a qualche atto fatto per il Signore con malavoglia, anziché la nostra vita sia posseduta dal Cristo perché ci sia il mondo di Dio in mezzo al mondo degli uomini! Non spegnetevi mai! Questo mondo amato da Dio e distaccato da Dio attende la rivelazione dei figli di Dio, e siete voi! 

SALMO 18 (19)

I cieli narrano la gloria di Dio.

I cieli narrano la gloria di Dio,
l’opera delle sue mani annuncia il firmamento.
Il giorno al giorno ne affida il racconto
e la notte alla notte ne trasmette notizia. 		

Senza linguaggio, senza parole,
senza che si oda la loro voce,
per tutta la terra si diffonde il loro annuncio
e ai confini del mondo il loro messaggio.		

Alleluia, alleluia.
La parola di Dio è viva, efficace;
discerne i sentimenti e i pensieri del cuore.
Alleluia.

DAL VANGELO SECONDO LUCA (Lc 11, 37-41)	
In quel tempo, mentre Gesù stava parlando, un fariseo lo invitò a pranzo. Egli andò e si mise a tavola. Il fariseo vide e si meravigliò che non avesse fatto le abluzioni prima del pranzo. 
Allora il Signore gli disse: «Voi farisei pulite l’esterno del bicchiere e del piatto, ma il vostro interno è pieno di avidità e di cattiveria. Stolti! Colui che ha fatto l’esterno non ha forse fatto anche l’interno? Date piuttosto in elemosina quello che c’è dentro, ed ecco, per voi tutto sarà puro». Parola del Signore.

L'uomo tende a lasciarsi prendere dall’aspetto esteriore delle cose, dall’effimero, dal transitorio, dall’inconsistente, dalla vanità. C'è la tendenza a lasciarsi fuorviare dall’apparire senza l’essere, dal gioco dell’apparire, dell’attirare l’attenzione non su ciò che sei, ma su come ti presenti! È la cultura dell’effimero, della mancanza di sostanza.
Solo se si è educati all'assoluto si può cogliere il valore dell'effimero, del transitorio, del contingente. È rimasta solo la Chiesa cattolica a gridare forte questa verità, solo la Chiesa infatti insegna che la volontà di Dio è verità, bene, giustizia e che solo la relazione con Dio rende veri e giusti. Un giorno si dovranno fare dei monumenti alle parrocchie, ai gruppi e movimenti ecclesiali: solo in tali realtà si insegna ad anticipare l'eterno nel tempo, perché si possa vivere in pienezza anche ciò che è contingente. La vita è sacra, sempre, non si può distruggere mai, a partire dal seno materno. Per questo motivo si educano i giovani alla difesa popolare non violenta. I beni sono di tutta l'umanità, per questo motivo ciò che va oltre il bisogno deve essere ridistribuito a tutti. La famiglia, la società, come possono pretendere l'obbedienza a ciò che è vero, giusto, buono, se tolgono la ragione della verità, della giustizia, dell'amore, e non educano alla relazione con Dio? 

Mercoledì 16 Ottobre
S. Edvige (mf); S. Margherita M. Alac. (mf); S. Gerardo M.

Margherita Maria Alacoque ha dedicato la vita a promuovere la riconoscenza al Signore per il suo amore a tutte le creature mediante l’immagine del Sacro Cuore di Gesù. Nata in Borgogna nel 1647 all’epoca del giansenismo, seppe far rifiorire nella coscienza cristiana l’immagine di Dio amore che si rivela nel cuore di carne del Verbo fatto uomo. Margherita morì il 17 ottobre 1690. Pio IX la beatificò nel 1864, Benedetto XV la canonizzò nel 1920.

DALLA LETTERA DI SAN PAOLO APOSTOLO AI ROMANI (Rm 2, 1-11)
Chiunque tu sia, o uomo che giudichi, non hai alcun motivo di scusa perché, mentre giudichi l’altro, condanni te stesso; tu che giudichi, infatti, fai le medesime cose. Eppure noi sappiamo che il giudizio di Dio contro quelli che commettono tali cose è secondo verità. 
Tu che giudichi quelli che commettono tali azioni e intanto le fai tu stesso, pensi forse di sfuggire al giudizio di Dio? O disprezzi la ricchezza della sua bontà, della sua clemenza e della sua magnanimità, senza riconoscere che la bontà di Dio ti spinge alla conversione? 
Tu, però, con il tuo cuore duro e ostinato, accumuli collera su di te per il giorno dell’ira e della rivelazione del giusto giudizio di Dio, che renderà a ciascuno secondo le sue opere: la vita eterna a coloro che, perseverando nelle opere di bene, cercano gloria, onore, incorruttibilità; ira e sdegno contro coloro che, per ribellione, disobbediscono alla verità e obbediscono all’ingiustizia. 
Tribolazione e angoscia su ogni uomo che opera il male, sul Giudeo, prima, come sul Greco; gloria invece, onore e pace per chi opera il bene, per il Giudeo, prima, come per il Greco: Dio infatti non fa preferenza di persone. Parola di Dio.

In questo brano Paolo si rivolge ai Giudei che giudicano i pagani, ma fanno le medesime cose. «Tu che giudichi quelli che commettono tali azioni e intanto le fai tu stesso, pensi forse di sfuggire al giudizio di Dio? O disprezzi la ricchezza della sua bontà, della sua clemenza e della sua magnanimità, senza riconoscere che la bontà di Dio ti spinge alla conversione?». Chiediti se anche tu, anziché approfittare della bontà di Dio che ti vuole convertire, te ne prendi gioco e quindi sei duro di cuore. Non indurire il tuo cuore, ma fa' trionfare il Signore dentro di te, il quale è longanime, ricco di misericordia, lento all'ira, e attende affinché tu ti salvi! Se tu invece te ne fai beffe e continui a peccare ricordati che non sfuggirai al giudizio di Dio. 

SALMO 61 (62)

Secondo le sue opere, Signore, tu ripaghi ogni uomo.

Solo in Dio riposa l’anima mia:
da lui la mia salvezza.
Lui solo è mia roccia e mia salvezza,
mia difesa: mai potrò vacillare.		

Solo in Dio riposa l’anima mia:
da lui la mia speranza.
In Dio è la mia salvezza e la mia gloria;
il mio riparo sicuro, il mio rifugio è in Dio.	

Confida in lui, o popolo, in ogni tempo;
davanti a lui aprite il vostro cuore:
nostro rifugio è Dio. 		 		

Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.

DAL VANGELO SECONDO LUCA (Lc 11, 42-46)
In quel tempo, il Signore disse: «Guai a voi, farisei, che pagate la decima sulla menta, sulla ruta e su tutte le erbe, e lasciate da parte la giustizia e l’amore di Dio. Queste invece erano le cose da fare, senza trascurare quelle. Guai a voi, farisei, che amate i primi posti nelle sinagoghe e i saluti sulle piazze. Guai a voi, perché siete come quei sepolcri che non si vedono e la gente vi passa sopra senza saperlo». Intervenne uno dei dottori della Legge e gli disse: «Maestro, dicendo questo, tu offendi anche noi». Egli rispose: «Guai anche a voi, dottori della Legge, che caricate gli uomini di pesi insopportabili, e quei pesi voi non li toccate nemmeno con un dito!». Parola del Signore. 

Non siate come il fariseo! Il fariseo era sicuro che doveva avere i primi posti nel regno di Dio perché eseguiva la legge, la norma. Non puoi riassumere in una regola la tua giustizia, la puoi riassumere solo in un amore senza fine. Gesù ha creato una società di uguali, la legge unica è l'amore! Tu non devi essere giusto: la giustizia di questo mondo è tanto debole, inconcreta e illude molto; tu devi essere amore, allora la tua giustizia non sarà più come quella dei farisei, ma sarà sovrabbondante, perché è la giustizia che viene dall'amore che è infinito. Dobbiamo amare come ama Gesù. Vivete secondo la spinta dell’amore! 

Giovedì 17 Ottobre
S. Ignazio di Antiochia (m); B. Contardo Ferrini; B. Gilberto

Ignazio, detto anche “teoforo” (portatore di Dio), fu il secondo vescovo di Antiochia dopo san Pietro apostolo. Fu condotto a Roma per subirvi il martirio molto probabilmente nell’anno 107. Durante il trasferimento a Roma scrisse varie lettere alle comunità cristiane di allora, esprimendo il suo desiderio ardente di testimoniare la fede in Gesù fino alla morte.

DALLA LETTERA DI SAN PAOLO APOSTOLO AI ROMANI (Rm 3, 21-30a)
Fratelli, ora, indipendentemente dalla Legge, si è manifestata la giustizia di Dio, testimoniata dalla Legge e dai Profeti: giustizia di Dio per mezzo della fede in Gesù Cristo, per tutti quelli che credono. Infatti non c’è differenza, perché tutti hanno peccato e sono privi della gloria di Dio, ma sono giustificati gratuitamente per la sua grazia, per mezzo della redenzione che è in Cristo Gesù. 
È lui che Dio ha stabilito apertamente come strumento di espiazione, per mezzo della fede, nel suo sangue, a manifestazione della sua giustizia per la remissione dei peccati passati mediante la clemenza di Dio, al fine di manifestare la sua giustizia nel tempo presente, così da risultare lui giusto e rendere giusto colui che si basa sulla fede in Gesù.
Dove dunque sta il vanto? È stato escluso! Da quale legge? Da quella delle opere? No, ma dalla legge della fede. Noi riteniamo infatti che l’uomo è giustificato per la fede, indipendentemente dalle opere della Legge. 
Forse Dio è Dio soltanto dei Giudei? Non lo è anche delle genti? Certo, anche delle genti! Poiché unico è Dio. Parola di Dio.

Gesù, che non aveva peccato, è stato trattato da peccato, cioè non solo come se avesse peccato, ma addirittura da peccato, come se fosse il peccato in persona. Per questo Paolo afferma: «Siamo salvati non in virtù delle opere di giustizia da noi compiute, ma per la sua misericordia» (Rm 3,20). Non è che Gesù ti giustifica perché tu sei bravo e quindi meriti un premio: questa è una visione molto riduttiva di Dio. Egli opera di sua iniziativa, ha un cuore misericordioso che si commuove sul tuo limite e sulla tua miseria, e proprio perché si commuove ti dona la sua santità. Solo Dio è santo, ed in forza di quella santità tu fai le opere buone. Quindi non sono le opere buone che ti giustificano, ma esse sono l'espressione del fatto che hai detto di sì al Signore e da lui tutto ricevi gratuitamente. 

SALMO 129 (130)

Con il Signore è la misericordia e grande è con lui la redenzione.

Dal profondo a te grido, o Signore;
Signore, ascolta la mia voce.
Siano i tuoi orecchi attenti
alla voce della mia supplica.	

Se consideri le colpe, Signore,
Signore, chi ti può resistere?
Ma con te è il perdono:
così avremo il tuo timore.	

Io spero, Signore.
Spera l’anima mia,
attendo la sua parola.
L’anima mia è rivolta al Signore
più che le sentinelle all’aurora.	

Alleluia, alleluia.
Io sono la via, la verità e la vita, dice il Signore.
Nessuno viene al Padre se non per mezzo di me.
Alleluia.

DAL VANGELO SECONDO LUCA (Lc 11, 47-54)
In quel tempo, il Signore disse: «Guai a voi, che costruite i sepolcri dei profeti, e i vostri padri li hanno uccisi. Così voi testimoniate e approvate le opere dei vostri padri: essi li uccisero e voi costruite. 
Per questo la sapienza di Dio ha detto: “Manderò loro profeti e apostoli ed essi li uccideranno e perseguiteranno”, perché a questa generazione sia chiesto conto del sangue di tutti i profeti, versato fin dall’inizio del mondo: dal sangue di Abele fino al sangue di Zaccarìa, che fu ucciso tra l’altare e il santuario. Sì, io vi dico, ne sarà chiesto conto a questa generazione. 
Guai a voi, dottori della Legge, che avete portato via la chiave della conoscenza; voi non siete entrati, e a quelli che volevano entrare voi l’avete impedito».
Quando fu uscito di là, gli scribi e i farisei cominciarono a trattarlo in modo ostile e a farlo parlare su molti argomenti, tendendogli insidie, per sorprenderlo in qualche parola uscita dalla sua stessa bocca.
Parola del Signore. 

Dio voleva un popolo che l’onorasse con la vita basata sulla giustizia e non solo con le parole. Avevano la bocca piena di «Signore, Signore» ma coi fatti si abbandonavano a una vita intrisa di delitti: angariavano gli operai, trascuravano i genitori, assassinavano i nemici. Erano sepolcri imbiancati. Il Signore mandava i profeti, i quali denunciavano l’iniquità, ma i capi del popolo li uccidevano. E i figli degli assassini, ipocritamente, facevano loro i monumenti. È venuto il Figlio di Dio e ha denunciato l’iniquità di coloro che tenevano incatenata la verità nell’iniquità, e l’hanno condannato a morte. Gesù è risorto e ha generato un popolo nuovo che porta avanti il regno di Dio che è verità, giustizia, amore. Anche oggi c’è chi onora Dio con le labbra e lo disonora con la vita e combatte i profeti di Gesù. Tu appartieni ai profeti o ai loro nemici? 

Venerdì 18 Ottobre
S. Luca ev. (f); S. Pietro d'Alcantara; S. Amabile

Luca è nato ad Antiochia ed esercitava la professione di medico. Pagano di religione, dopo la conversione fu al servizio di Paolo. Lo si considera l’autore di un Vangelo e degli Atti degli apostoli. Nulla di sicuro si sa sulla sua morte. Secondo antiche testimonianze morì in Beozia e fu sepolto a Tebe. Le sue spoglie mortali sono ora conservate nella basilica di santa Giustina a Padova.

DALLA SECONDA LETTERA DI SAN PAOLO APOSTOLO A TIMÒTEO (2Tm 4, 10-17b)
Figlio mio, Dema mi ha abbandonato, avendo preferito le cose di questo mondo, ed è partito per Tessalònica; Crescente è andato in Galazia, Tito in Dalmazia. Solo Luca è con me. 
Prendi con te Marco e portalo, perché mi sarà utile per il ministero. Ho inviato Tìchico a Èfeso. Venendo, portami il mantello che ho lasciato a Tròade in casa di Carpo, e i libri, soprattutto le pergamene.
Alessandro, il fabbro, mi ha procurato molti danni: il Signore gli renderà secondo le sue opere. Anche tu guàrdati da lui, perché si è accanito contro la nostra predicazione.
Nella mia prima difesa in tribunale nessuno mi ha assistito; tutti mi hanno abbandonato. Nei loro confronti, non se ne tenga conto. Il Signore però mi è stato vicino e mi ha dato forza, perché io potessi portare a compimento l’annuncio del Vangelo e tutte le genti lo ascoltassero. Parola di Dio.

In questa lettera, Paolo dice che Tito era partito per la Dalmazia, regione sulla costa orientale dell’Adriatico, così solo Luca era rimasto con Paolo. Luca, pagano di nascita, medico di professione (Col 4,14) è l’autore degli Atti degli Apostoli e del terzo vangelo. 
Nel suo vangelo Luca mette in evidenza che Maria, la madre di Gesù, piena di fede, in abbandono attivo a Dio, è povera. Ella che è la madre del Signore (Lc 1,43) si ritiene sua serva, di una bassezza (umiltà) senza limite. 
L’umiltà è l’esaltazione profonda di quello che è Dio e che opera in noi: «L’anima mia magnifica il Signore».
Riconosci le cose grandi che Dio ha fatto dentro di te! Per te, fratello mio, che sei sposato, grandi cose ha fatto Dio dentro di te perché ha voluto modificare il tuo amore rendendolo capace di essere santo, fedele fino a dare la vita, purificante, santificante. Se tu ti riappropri di questa realtà e ubbidisci, diventi finalmente libero da te stesso perché brami di compiere la volontà di Dio. Nella misura in cui ti riappropri di quello che Dio ha fatto dentro di te, tu diventi obbediente. 
 
SALMO 144 (145)

I tuoi santi, Signore, dicano la gloria del tuo regno.

Ti lodino, Signore, tutte le tue opere
e ti benedicano i tuoi fedeli.
Dicano la gloria del tuo regno
e parlino della tua potenza. 		

Per far conoscere agli uomini le tue imprese
e la splendida gloria del tuo regno.
Il tuo regno è un regno eterno,
il tuo dominio si estende per tutte le generazioni. 	

Giusto è il Signore in tutte le sue vie
e buono in tutte le sue opere.
Il Signore è vicino a chiunque lo invoca,
a quanti lo invocano con sincerità.			

Alleluia, alleluia.
Io ho scelto voi, dice il Signore,
perché andiate e portiate frutto
e il vostro frutto rimanga.
Alleluia.

DAL VANGELO SECONDO LUCA (Lc 10, 1-9)	
In quel tempo, il Signore designò altri settantadue e li inviò a due a due davanti a sé in ogni città e luogo dove stava per recarsi. 
Diceva loro: «La messe è abbondante, ma sono pochi gli operai! Pregate dunque il signore della messe, perché mandi operai nella sua messe! Andate: ecco, vi mando come agnelli in mezzo a lupi; non portate borsa, né sacca, né sandali e non fermatevi a salutare nessuno lungo la strada. 
In qualunque casa entriate, prima dite: “Pace a questa casa!”. Se vi sarà un figlio della pace, la vostra pace scenderà su di lui, altrimenti ritornerà su di voi. Restate in quella casa, mangiando e bevendo di quello che hanno, perché chi lavora ha diritto alla sua ricompensa. Non passate da una casa all’altra. 
Quando entrerete in una città e vi accoglieranno, mangiate quello che vi sarà offerto, guarite i malati che vi si trovano, e dite loro: “È vicino a voi il regno di Dio”». Parola del Signore. 

La missione che Gesù affida ai 72 discepoli contiene delle caratteristiche valide per tutti i tempi benché quella missione fosse finalizzata al preparare la strada a Gesù in quel momento.
La caratteristica che è nel modo stesso di essere della Chiesa, è di andare verso il mondo, di non chiudersi in se stessa ma di andare verso i fratelli, verso tutti gli uomini. Il Signore ci dà una missione, ci manda, siamo dei mandati da lui al mondo intero.
Facciamo posto a Cristo liberandoci di tutto, perché sia nel nostro cuore: allora capiamo la missione, sentiamo la gioia dei passi, delle prove stupende che ci costano tanto ma sono la misura del nostro amore, come la paura è la misura del nostro coraggio. Voglia Dio che comprendiate la vostra responsabilità fino in fondo e diciate il sì al Signore senza limiti, senza misura. Dai, coraggio, è grande l'avventura alla quale il Signore ci chiama!
FINO 

Sabato 19 Ottobre
Ss. Giovanni B. e Isacco J. E c. (mf); S. Paolo d. Croce (mf)

Giovanni de Brébeuf, Isacco Jogues e molti altri confratelli della Compagnia di Gesù, svolsero il loro apostolato tra i “pellerossa” dell’America settentrionale, gli Uroni. Tra il 1642 ed il 1649 furono uccisi da un’altra tribù, gli Irochesi, insieme a gran parte degli Uroni. Vengono denominati come “martiri del Canada”.

DALLA LETTERA DI SAN PAOLO APOSTOLO AI ROMANI (Rm 4, 13.16-18)
Fratelli, non in virtù della Legge fu data ad Abramo, o alla sua discendenza, la promessa di diventare erede del mondo, ma in virtù della giustizia che viene dalla fede. 
Eredi dunque si diventa in virtù della fede, perché sia secondo la grazia, e in tal modo la promessa sia sicura per tutta la discendenza: non soltanto per quella che deriva dalla Legge, ma anche per quella che deriva dalla fede di Abramo, il quale è padre di tutti noi – come sta scritto: «Ti ho costituito padre di molti popoli» – davanti al Dio nel quale credette, che dà vita ai morti e chiama all’esistenza le cose che non esistono.
Egli credette, saldo nella speranza contro ogni speranza, e così divenne padre di molti popoli, come gli era stato detto: «Così sarà la tua discendenza». Parola di Dio.

La fede raggiunge il vero culmine quando il fedele non capisce l’agire di Dio e tuttavia si abbandona in lui. Abramo credette alla parola di Dio anche quando la richiesta di Dio era un assurdo: sacrificare suo figlio, l’unico figlio, il figlio che amava. Abramo credette contro ogni speranza. Gesù è venuto a formare un popolo basato sulla fede che genera speranza e amore. Tu sei già dentro questa fede; per questa fede fai nuove tutte le cose assieme ai tuoi fratelli e sorelle. 
 Siate segno della fede in Dio, quella fede che trasporta le montagne, quella fede che finalmente ci dà un mondo diverso su questa terra. 

SALMO 104 (105)

Il Signore si è sempre ricordato della sua alleanza. 

Oppure:

Il Signore è fedele per sempre.

Voi, stirpe di Abramo, suo servo,
figli di Giacobbe, suo eletto.
È lui il Signore, nostro Dio:
su tutta la terra i suoi giudizi. 	

Si è sempre ricordato della sua alleanza,
parola data per mille generazioni,
dell’alleanza stabilita con Abramo
e del suo giuramento a Isacco. 	

Così si è ricordato della sua parola santa,
data ad Abramo suo servo.
Ha fatto uscire il suo popolo con esultanza,
i suoi eletti con canti di gioia.		

Alleluia, alleluia.
Lo Spirito della verità darà testimonianza di me,
dice il Signore,
e anche voi date testimonianza.
Alleluia.

DAL VANGELO SECONDO LUCA (Lc 12, 8-12)
In quel tempo, Gesù disse ai suoi discepoli: «Io vi dico: chiunque mi riconoscerà davanti agli uomini, anche il Figlio dell’uomo lo riconoscerà davanti agli angeli di Dio; ma chi mi rinnegherà davanti agli uomini, sarà rinnegato davanti agli angeli di Dio.
Chiunque parlerà contro il Figlio dell’uomo, gli sarà perdonato; ma a chi bestemmierà lo Spirito Santo, non sarà perdonato.
Quando vi porteranno davanti alle sinagoghe, ai magistrati e alle autorità, non preoccupatevi di come o di che cosa discolparvi, o di che cosa dire, perché lo Spirito Santo vi insegnerà in quel momento ciò che bisogna dire». Parola del Signore. 

Chi rinnegherà Gesù sarà escluso dalla vita del Padre, di qui la necessità di prendere Gesù sul serio e non darla da intendere di essere con lui mentre nei fatti non lo si è! Rifiutare la verità è il peccato contro lo Spirito Santo che non può trovare perdono, né in questa vita né in quella futura. Coloro che si mantengono fedeli, invece, non devono temere nemmeno quando vengono tradotti di fronte ai tribunali, perché lo Spirito Santo suggerirà loro cosa dire. 
Lo Spirito Santo ci consiglia, ci dona la fortezza che viene dall’amore di Dio effuso nei nostri cuori, ci dà la capacità di intuire e sostenere la verità fino in fondo, ci attira a sé purificandoci, accresce in noi il timore di perdere Dio, l’unico vero bene. I santi tolgono i paletti all’azione dello Spirito Santo. Tu dai mano libera allo Spirito Santo o metti dei paletti? 

DOMENICA 20 OTTOBRE
S. Maria Bertilla Boscardin
XXIX Domenica del Tempo Ordinario

Giornata missionaria mondiale

DAL LIBRO DELL’ÈSODO (Es 17, 8-13)
In quei giorni, Amalèk venne a combattere contro Israele a Refidìm. 
Mosè disse a Giosuè: «Scegli per noi alcuni uomini ed esci in battaglia contro Amalèk. Domani io starò ritto sulla cima del colle, con in mano il bastone di Dio». Giosuè eseguì quanto gli aveva ordinato Mosè per combattere contro Amalèk, mentre Mosè, Aronne e Cur salirono sulla cima del colle. 
Quando Mosè alzava le mani, Israele prevaleva; ma quando le lasciava cadere, prevaleva Amalèk. Poiché Mosè sentiva pesare le mani, presero una pietra, la collocarono sotto di lui ed egli vi si sedette, mentre Aronne e Cur, uno da una parte e l’altro dall’altra, sostenevano le sue mani. Così le sue mani rimasero ferme fino al tramonto del sole. 
Giosuè sconfisse Amalèk e il suo popolo, passandoli poi a fil di spada.
Parola di Dio.

Questo brano dell’Esodo racconta la prima battaglia ingaggiata dagli Amaleciti contro gli Ebrei, da poco liberati dalla schiavitù di Egitto. La vittoria però non fu dovuta alle armi ma alla preghiera incessante di Mosè. Inoltriamoci nella preghiera di intercessione. Mosè, capo del popolo in cammino verso la terra promessa, è accreditato da Dio a rappresentare presso di lui il popolo che gli è stato affidato. Dio vuole che questo rappresentante stia vicino al popolo quando è in difficoltà, quando si ribella, quando è punito perché disobbediente, e in mille altre situazioni difficili. Mosè prima di essere capo, condottiero del popolo, tiene unito il popolo a Dio. Questa funzione è il primo compito di ogni autorità ecclesiastica e civile. Quando l’autorità, qualunque essa sia, non tiene le mani alzate, il popolo sotto la sua guida sbanda, si disperde. 

SALMO 120 (121)

Il mio aiuto viene dal Signore.

Alzo gli occhi verso i monti:
da dove mi verrà l’aiuto?
Il mio aiuto viene dal Signore:
egli ha fatto cielo e terra.		

Non lascerà vacillare il tuo piede,
non si addormenterà il tuo custode.
Non si addormenterà, non prenderà sonno
il custode d’Israele.		

Il Signore è il tuo custode,
il Signore è la tua ombra
e sta alla tua destra.
Di giorno non ti colpirà il sole,
né la luna di notte.		

Il Signore ti custodirà da ogni male:
egli custodirà la tua vita.
Il Signore ti custodirà quando esci e quando entri,
da ora e per sempre. 		

DALLA SECONDA LETTERA DI SAN PAOLO APOSTOLO A TIMÒTEO (2Tm 3, 14 – 4, 2)
Figlio mio, tu rimani saldo in quello che hai imparato e che credi fermamente. Conosci coloro da cui lo hai appreso e conosci le sacre Scritture fin dall’infanzia: queste possono istruirti per la salvezza, che si ottiene mediante la fede in Cristo Gesù. Tutta la Scrittura, ispirata da Dio, è anche utile per insegnare, convincere, correggere ed educare nella giustizia, perché l’uomo di Dio sia completo e ben preparato per ogni opera buona.
Ti scongiuro davanti a Dio e a Cristo Gesù, che verrà a giudicare i vivi e i morti, per la sua manifestazione e il suo regno: annuncia la Parola, insisti al momento opportuno e non opportuno, ammonisci, rimprovera, esorta con ogni magnanimità e insegnamento.
Parola di Dio.

Tutta la Scrittura è ispirata da Dio. E Dio attraverso le Sante Scritture chiama il mondo alla salvezza. Ogni volta che pregando c'immergiamo nella parola di Dio, ci convinciamo e convinciamo il mondo ad accogliere la salvezza. 
«...annuncia la Parola, insisti al momento opportuno e non opportuno, ammonisci, rimprovera, esorta con ogni magnanimità e insegnamento»: anche il più grande peccatore deve annunciare Cristo. Non smettete mai di annunciare Cristo; anche se non ci credete, annunciatelo.
Non vi preoccupate dei sentimenti che nascono, di vanità, di gloria, di autoesaltazione: lasciate perdere, avete Cristo Gesù dentro il cuore! Annuncia Cristo che ti fa bene! Annuncialo e poi la gente verrà e tu sentirai il gusto finalmente di vivere con lui, in lui e per lui. Come deve avvenire questo? Non ti preoccupare, lo Spirito Santo metterà le parole sulle tue labbra, tu preoccupati soltanto di amare.
Alleluia, alleluia.
La parola di Dio è viva ed efficace,
discerne i sentimenti e i pensieri del cuore.
Alleluia.

DAL VANGELO SECONDO LUCA (Lc 18, 1-8)	
In quel tempo, Gesù diceva ai suoi discepoli una parabola sulla necessità di pregare sempre, senza stancarsi mai: «In una città viveva un giudice, che non temeva Dio né aveva riguardo per alcuno. In quella città c’era anche una vedova, che andava da lui e gli diceva: “Fammi giustizia contro il mio avversario”. 
Per un po’ di tempo egli non volle; ma poi disse tra sé: “Anche se non temo Dio e non ho riguardo per alcuno, dato che questa vedova mi dà tanto fastidio, le farò giustizia perché non venga continuamente a importunarmi”». 
E il Signore soggiunse: «Ascoltate ciò che dice il giudice disonesto. E Dio non farà forse giustizia ai suoi eletti, che gridano giorno e notte verso di lui? Li farà forse aspettare a lungo? Io vi dico che farà loro giustizia prontamente. Ma il Figlio dell’uomo, quando verrà, troverà la fede sulla terra?». Parola del Signore.

Gesù si chiede: «Ma il Figlio dell’uomo quando verrà troverà fede sulla terra? Cioè: saranno capaci i fedeli di perseverare nel loro abbandono, nella loro fiducia in Dio mentre portano la loro croce?». La risposta implicita è: «Sì, se persevereranno nell’amore a Gesù!». Questa perseveranza si ottiene se si prega senza smettere. Perché la preghiera? Perché ci unisce a Dio e così in qualsiasi situazione, nella salute e nella malattia, in tutte le difficoltà, noi rimaniamo uniti a Dio, il sommo bene. In questa unione con lui otterremo anche la giustizia su questa terra. Non far mai cessare la preghiera di supplica che unisce il tuo cuore al cuore di Dio!

Lunedì 21 Ottobre
S. Orsola; S. Cilinia; S. Vandelino; B. Carlo d'Asburgo

DALLA LETTERA DI SAN PAOLO APOSTOLO AI ROMANI (Rm 4, 20-25)
Fratelli, di fronte alla promessa di Dio, Abramo non esitò per incredulità, ma si rafforzò nella fede e diede gloria a Dio, pienamente convinto che quanto egli aveva promesso era anche capace di portarlo a compimento. Ecco perché gli fu accreditato come giustizia.
E non soltanto per lui è stato scritto che gli fu accreditato, ma anche per noi, ai quali deve essere accreditato: a noi che crediamo in colui che ha risuscitato dai morti Gesù nostro Signore, il quale è stato consegnato alla morte a causa delle nostre colpe ed è stato risuscitato per la nostra giustificazione. Parola di Dio.


Abramo credette e gli fu accreditato a giustizia, cioè fu reso giusto. Solo Dio è giusto. Allora vuol dire che Dio lo ha incorporato in sé, gli ha dato la sua giustizia per la fede. Anche noi abbiamo una fede incrollabile in Gesù, salvatore nostro e per questa fede noi siamo resi santi, resi giusti nella giustizia di Dio, separati dal male. Non ci rimane che vivere da santi! 

CANT. LC 1, 68-75

Benedetto il Signore, Dio d’Israele, 
perché ha visitato il suo popolo.

Ha suscitato per noi un Salvatore potente
nella casa di Davide, suo servo,
come aveva detto
per bocca dei suoi santi profeti d’un tempo. 	

Salvezza dai nostri nemici,
e dalle mani di quanti ci odiano.
Così egli ha concesso misericordia ai nostri padri
e si è ricordato della sua santa alleanza. 		

Del giuramento fatto ad Abramo, nostro padre,
di concederci, liberati dalle mani dei nemici,
di servirlo senza timore, in santità e giustizia
al suo cospetto, per tutti i nostri giorni. 		

Alleluia, alleluia.
Beati i poveri in spirito,
perché di essi è il regno dei cieli.
Alleluia.

DAL VANGELO SECONDO LUCA (Lc 12, 13-21)
In quel tempo, uno della folla disse a Gesù: «Maestro, di’ a mio fratello che divida con me l’eredità». Ma egli rispose: «O uomo, chi mi ha costituito giudice o mediatore sopra di voi?». 
E disse loro: «Fate attenzione e tenetevi lontani da ogni cupidigia perché, anche se uno è nell’abbondanza, la sua vita non dipende da ciò che egli possiede». 
Poi disse loro una parabola: «La campagna di un uomo ricco aveva dato un raccolto abbondante. Egli ragionava tra sé: “Che farò, poiché non ho dove mettere i miei raccolti? Farò così – disse –: demolirò i miei magazzini e ne costruirò altri più grandi e vi raccoglierò tutto il grano e i miei beni. Poi dirò a me stesso: Anima mia, hai a disposizione molti beni, per molti anni; ripòsati, mangia, bevi e divèrtiti!”. Ma Dio gli disse: “Stolto, questa notte stessa ti sarà richiesta la tua vita. E quello che hai preparato, di chi sarà?”. Così è di chi accumula tesori per sé e non si arricchisce presso Dio». Parola del Signore.

Gesù rifiuta di essere giudice di una lite familiare per questioni finanziarie. È come se avesse detto: «Non sono venuto per discutere le singole questioni che sorgono nella divisione dei beni, sono venuto per darvi i criteri attraverso i quali voi potete risolvere alla radice i problemi che la vita presenta!». Il valore della persona non viene dato dai beni posseduti. Il modo di ragionare degli uomini che definisce il valore della persona a seconda dei possedimenti che ha, in base alla potenza economica o politica che possiede, è sbagliato. Il valore nell’uomo è nell’intimo nel suo essere, creato ad immagine e somiglianza di Dio. Il valore nell’uomo è tanto più grande quanto più la sua vita è conforme alla sua vera identità. La via da seguire per risolvere le questione finanziarie familiari, e non solo quelle, è di tenersi lontani da ogni cupidigia, la quale è la conseguenza dell’esclusione di Dio dalla propria vita pratica. Come superare la cupidigia? Arricchendo di fronte a Dio! Cioè: dona attenzione e riceverai attenzione, accogli tutti e sarai accolto da tutti, dona amore e riceverai amore, aiuta tutti e sarai aiutato da tutti, apri il tuo cuore a Cristo e Cristo riempirà il tuo cuore, perdona e sarai perdonato. Arricchire davanti a Dio è lasciarsi arricchire da Dio accolto e amato. 

Martedì 22 Ottobre
S. Abercio; B. Timoteo Giaccardo; B. Giovanni Paolo II

DALLA LETTERA DI SAN PAOLO APOSTOLO AI ROMANI (Rm 5, 12.15b.17-19.20b-21)
Fratelli, come a causa di un solo uomo il peccato è entrato nel mondo e, con il peccato, la morte, e così in tutti gli uomini si è propagata la morte, poiché tutti hanno peccato, molto di più la grazia di Dio, e il dono concesso in grazia del solo uomo Gesù Cristo, si sono riversati in abbondanza su tutti. Infatti se per la caduta di uno solo la morte ha regnato a causa di quel solo uomo, molto di più quelli che ricevono l’abbondanza della grazia e del dono della giustizia regneranno nella vita per mezzo del solo Gesù Cristo.
Come dunque per la caduta di uno solo si è riversata su tutti gli uomini la condanna, così anche per l’opera giusta di uno solo si riversa su tutti gli uomini la giustificazione, che dà vita. Infatti, come per la disobbedienza di un solo uomo tutti sono stati costituiti peccatori, così anche per l’obbedienza di uno solo tutti saranno costituiti giusti.
Ma dove abbondò il peccato, sovrabbondò la grazia. Di modo che, come regnò il peccato nella morte, così regni anche la grazia mediante la giustizia per la vita eterna, per mezzo di Gesù Cristo nostro Signore.
Parola di Dio.

Noi abbiamo peccato per una connessione con Adamo perché con Adamo il peccato è entrato nel mondo e con il peccato la morte. In Adamo abbiamo peccato tutti e, pur non trasgredendo nessuna legge, siamo nati nel peccato originale. Come per la colpa di uno solo si è riversata su tutti gli uomini la condanna, così per l'opera di giustizia di uno solo si riversa su tutti gli uomini la giustificazione che dà vita. Laddove ha abbondato il peccato ha sovrabbondato la grazia perché, come il peccato aveva regnato con la morte, così regna anche la grazia con la giustizia eterna per mezzo di nostro Signore Gesù Cristo. Il limite non ci vincerà più, il peccato neppure, perché dove ha abbondato il peccato, ivi ha sovrabbondato la grazia!

SALMO 39 (40)

Ecco, Signore, io vengo per fare la tua volontà.

Sacrificio e offerta non gradisci,
gli orecchi mi hai aperto,
non hai chiesto olocausto né sacrificio per il peccato.
Allora ho detto: «Ecco, io vengo. 

Nel rotolo del libro su di me è scritto
di fare la tua volontà:
mio Dio, questo io desidero;
la tua legge è nel mio intimo». 

Ho annunciato la tua giustizia 
nella grande assemblea;
vedi: non tengo chiuse le labbra, 
Signore, tu lo sai. 

Esultino e gioiscano in te
quelli che ti cercano;
dicano sempre: «Il Signore è grande!»
quelli che amano la tua salvezza. 

Alleluia, alleluia.
Vegliate in ogni momento pregando, 
perché abbiate la forza di comparire davanti al Figlio dell’uomo.
Alleluia.

DAL VANGELO SECONDO LUCA (Lc 12, 35-38)
In quel tempo, Gesù disse ai suoi discepoli: «Siate pronti, con le vesti strette ai fianchi e le lampade accese; siate simili a quelli che aspettano il loro padrone quando torna dalle nozze, in modo che, quando arriva e bussa, gli aprano subito. 
Beati quei servi che il padrone al suo ritorno troverà ancora svegli; in verità io vi dico, si stringerà le vesti ai fianchi, li farà mettere a tavola e passerà a servirli. E se, giungendo nel mezzo della notte o prima dell’alba, li troverà così, beati loro!». Parola del Signore.

Gesù esige che i suoi discepoli, e i suoi apostoli prima di tutto, siano vigilanti. Che significa? Gesù affida ai suoi apostoli e a coloro che lo seguono la vita vera degli uomini. La vita nuova dà origine ad un nuovo modo di pensare, quello di Dio, che abolisce o corregge il modo di pensare degli uomini. Gli apostoli e i credenti in Cristo, volere o no, si rendono responsabili della salvezza del mondo. Allora devono stare svegli perché il Signore è come un padrone che lascia la sua casa nelle mani dei servi, dando loro il suo potere da esercitare in compiti precisi stabiliti dal padrone. La Chiesa è la casa che il padrone della parabola dà ai servi. I discepoli ai quali si rivolge Gesù sono gli apostoli di ieri e i vescovi di oggi. Sono anche i fedeli che nella fede e nel battesimo aderiscono a Cristo Gesù, cioè noi, membri della Chiesa Cattolica.
Svegliamo in noi Gesù Salvatore per diventare quello che lui è, e attraverso questo nostro modo di essere redimiamo gli altri, li andiamo a conquistare. 
Devi essere consapevole che attraverso te Gesù redime. Ma come fa a redimere se tu fai l’opposto della redenzione? 

Mercoledì 23 Ottobre
S. Giovanni da Capestrano (mf); S. Severino Boezio

DALLA LETTERA DI SAN PAOLO APOSTOLO AI ROMANI (Rm 6, 12-18)
Fratelli, il peccato non regni più nel vostro corpo mortale, così da sottomettervi ai suoi desideri. Non offrite al peccato le vostre membra come strumenti di ingiustizia, ma offrite voi stessi a Dio come viventi, ritornati dai morti, e le vostre membra a Dio come strumenti di giustizia. Il peccato infatti non dominerà su di voi, perché non siete sotto la Legge, ma sotto la grazia.
Che dunque? Ci metteremo a peccare perché non siamo sotto la Legge, ma sotto la grazia? È assurdo! Non sapete che, se vi mettete a servizio di qualcuno come schiavi per obbedirgli, siete schiavi di colui al quale obbedite: sia del peccato che porta alla morte, sia dell’obbedienza che conduce alla giustizia? 
Rendiamo grazie a Dio, perché eravate schiavi del peccato, ma avete obbedito di cuore a quella forma di insegnamento alla quale siete stati affidati. Così, liberati dal peccato, siete stati resi schiavi della giustizia.
Parola di Dio.

Io non ce la faccio ad esprimere con le parole tutto quello che ho dentro e che mi suscita questa Parola di Dio, però come vorrei che noi tutti, finalmente, dicessimo il nostro sì alla giustizia di Dio, sì all'amore del Signore, sì alla sua misericordia, alla sua purezza, sì ad essere veramente compartecipi della sua vita. L'importante è che nel cuore adesso diciamo: «Signore, d'ora in avanti nel mio cuore parli tu. Il peccato si fa sentire, ruggisce, risuona molto; però, Signore, io voglio che sia tu a parlare, e in tutte le mie scelte che sia tu il determinante della mia vita». 
Se dentro di te senti la sfiducia, la stanchezza, 1'avvilimento, e gridi a Dio: «Signore, tu mi hai liberato perché queste cose non mi determinano più, ma mi determina la tua giustizia» sei nella via del Signore! Nella trasparenza del tuo incontro con Dio (fuori della preghiera l'uomo non si salverà certamente, perché non arriva neanche a capire queste cose) avverti tutto il peso del tuo peccato che ti fa soffrire, però la gioia poi ti prende, e dici: «Signore, tu mi hai liberato. Dentro di me parla il peccato, ma non mi comanda più!».

SALMO 123 (124)

Il nostro aiuto è nel nome del Signore.

Se il Signore non fosse stato per noi
– lo dica Israele –,
se il Signore non fosse stato per noi,
quando eravamo assaliti,
allora ci avrebbero inghiottiti vivi,
quando divampò contro di noi la loro collera. 

Allora le acque ci avrebbero travolti,
un torrente ci avrebbe sommersi;
allora ci avrebbero sommersi
acque impetuose.
Sia benedetto il Signore,
che non ci ha consegnati in preda ai loro denti. 

Siamo stati liberati come un passero
dal laccio dei cacciatori:
il laccio si è spezzato
e noi siamo scampati.
Il nostro aiuto è nel nome del Signore:
egli ha fatto cielo e terra. 		

Alleluia, alleluia.
Vegliate e tenetevi pronti,
perché, nell’ora che non immaginate,
viene il Figlio dell’uomo.
Alleluia.

DAL VANGELO SECONDO LUCA (Lc 12, 39-48)
In quel tempo, Gesù disse ai suoi discepoli: «Cercate di capire questo: se il padrone di casa sapesse a quale ora viene il ladro, non si lascerebbe scassinare la casa. Anche voi tenetevi pronti perché, nell’ora che non immaginate, viene il Figlio dell’uomo». Allora Pietro disse: «Signore, questa parabola la dici per noi o anche per tutti?». Il Signore rispose: «Chi è dunque l’amministratore fidato e prudente, che il padrone metterà a capo della sua servitù per dare la razione di cibo a tempo debito? Beato quel servo che il padrone, arrivando, troverà ad agire così. Davvero io vi dico che lo metterà a capo di tutti i suoi averi. 
Ma se quel servo dicesse in cuor suo: “Il mio padrone tarda a venire”, e cominciasse a percuotere i servi e le serve, a mangiare, a bere e a ubriacarsi, il padrone di quel servo arriverà un giorno in cui non se l’aspetta e a un’ora che non sa, lo punirà severamente e gli infliggerà la sorte che meritano gli infedeli. 
Il servo che, conoscendo la volontà del padrone, non avrà disposto o agito secondo la sua volontà, riceverà molte percosse; quello invece che, non conoscendola, avrà fatto cose meritevoli di percosse, ne riceverà poche. 
A chiunque fu dato molto, molto sarà chiesto; a chi fu affidato molto, sarà richiesto molto di più». Parola del Signore.

Pietro chiede se ciò che dice Gesù riguarda tutti o solo gli Apostoli. Gesù lascia cadere la domanda e non risponde. Gesù afferma che dai capi della Chiesa si aspetta molto. Il loro compito è così importante che se sarà svolto bene meriterà il massimo della ricompensa. I capi non possono non sapere.
Ai capi della Chiesa – se si comportano male e lo sanno che si comportano male – giù botte, dice il Signore. Se i capi non sanno che si comportano male, un po' meno, ma botte lo stesso. Il motivo è che il capo non può non sapere ciò che succede a coloro che lui è stato chiamato a guidare. Ogni membro della Chiesa deve sentirsi esistere in coloro che hanno la responsabilità su di lui. Ogni fedele deve sentirsi conosciuto, amato, seguito da qualcuno a lui deputato nella Chiesa. Il Vescovo, per la natura del suo essere Vescovo e della sua funzione, sente in sé la passione di nutrire ogni fedele con la razione di cibo che gli è necessaria. Il Vescovo ha il diritto di esigere che le parrocchie e i movimenti, le aggregazioni e le associazioni laicali, gli dicano a quali fedeli sono presenti. Il Vescovo nella sua passione per le anime cerca le vie e i modi perché ogni fedele che si allontana o si perde, abbia qualcuno che lo cerca e lo riporti nella Chiesa. 
 

Giovedì 24 Ottobre
S. Antonio M. Claret (mf); B. Luigi Guanella

DALLA LETTERA DI SAN PAOLO APOSTOLO AI ROMANI (Rm 6, 19-23)
Fratelli, parlo un linguaggio umano a causa della vostra debolezza. Come infatti avete messo le vostre membra a servizio dell’impurità e dell’iniquità, per l’iniquità, così ora mettete le vostre membra a servizio della giustizia, per la santificazione. 
Quando infatti eravate schiavi del peccato, eravate liberi nei riguardi della giustizia. Ma quale frutto raccoglievate allora da cose di cui ora vi vergognate? Il loro traguardo infatti è la morte. 
Ora invece, liberati dal peccato e fatti servi di Dio, raccogliete il frutto per la vostra santificazione e come traguardo avete la vita eterna. Perché il salario del peccato è la morte; ma il dono di Dio è la vita eterna in Cristo Gesù, nostro Signore. Parola di Dio.

È solo il peccato che spegne tutto e fa invecchiare, perché il peccato è la morte, quindi affossa lo spirito umano che, fatto per Dio, guarda sempre all’oltre e all’infinito: «Il nostro cuore è fatto per te!». Quando tu sei posseduto da sentimenti negativi, distruttivi, cattivi, per cui non ti interessa più il bene dell'altro ma ti interessa che l'altro scompaia e non ti riconcili con lui, sostituisci questi sentimenti con i sentimenti di Cristo. Cristo è accanto a te, chiediti: «Ma tu, Signore, cosa senti verso di lui in questo momento?». Lo Spirito Santo ti illumina certamente, perché chiedi una cosa santa, e in quel momento fai entrare i sentimenti di Cristo dentro di te. La purificazione dei sentimenti, la sostituzione dei nostri sentimenti negativi con i sentimenti di Cristo è una delle vie più celeri per la santificazione: trasformi quella realtà negativa in una realtà estremamente positiva. La santità è il cammino di ognuno di noi. È necessario che in ogni famiglia ci sia almeno uno che lotta sul serio sulla santità! Quando c'è uno che fa sul serio, si accende come una luce in quella casa e presto o tardi diventerà luce per tutti. Quando invece non c'è nessuno, allora tutti tendono alla vanità: che spegnimento, che buio, che oscurità! Coltivate la santità!

SALMO 1

Beato l’uomo che confida nel Signore.

Beato l’uomo che non entra nel consiglio dei malvagi,
non resta nella via dei peccatori
e non siede in compagnia degli arroganti,
ma nella legge del Signore trova la sua gioia,
la sua legge medita giorno e notte.			

È come albero piantato lungo corsi d’acqua,
che dà frutto a suo tempo:
le sue foglie non appassiscono
e tutto quello che fa, riesce bene.		

Non così, non così i malvagi,
ma come pula che il vento disperde;
poiché il Signore veglia sul cammino dei giusti,
mentre la via dei malvagi va in rovina.		

Alleluia, alleluia.
Tutto ho lasciato perdere e considero spazzatura,
per guadagnare Cristo ed essere trovato in lui.
Alleluia.

DAL VANGELO SECONDO LUCA (Lc 12, 49-53)	
In quel tempo, Gesù disse ai suoi discepoli: «Sono venuto a gettare fuoco sulla terra, e quanto vorrei che fosse già acceso! Ho un battesimo nel quale sarò battezzato, e come sono angosciato finché non sia compiuto! Pensate che io sia venuto a portare pace sulla terra? No, io vi dico, ma divisione. D’ora innanzi, se in una famiglia vi sono cinque persone, saranno divisi tre contro due e due contro tre; si divideranno padre contro figlio e figlio contro padre, madre contro figlia e figlia contro madre, suocera contro nuora e nuora contro suocera».
Parola del Signore.

Gesù ci apre uno squarcio del suo cuore, dei suoi sentimenti, della sua missione. Sono venuto a portare il fuoco. Il fuoco purifica, il fuoco è la parola di Gesù, è lo Spirito Santo che libera dal peccato e rende santo chi lo accoglie. Gesù vuole che tutti siano santi. 
Gesù deve essere battezzato con un battesimo particolare. Gesù dice: devo essere immerso in un mare di sofferenza, incomprensione, solitudine, agonia di sangue, tradimento, rifiuto della salvezza da parte di molti. 
«Sono angosciato»: un'angoscia tale che va oltre la possibilità umana di comprendere. Gesù non è venuto per lasciare tranquilli quelli che godono della pace frutto del sopruso e dell'ingiustizia
Il curato d’Ars convertiva anche i cuori più duri. L’amore che lui sentiva per Gesù gli faceva vivere in sé il dramma di chi era lontano da Dio. Il curato d’Ars comunicava questo amore. Il fuoco che ci deve divorare è l’amore di Dio diffuso nei nostri cuori per mezzo dello Spirito Santo. Bisogna dare mano libera allo Spirito in noi: lo Spirito Santo è l’amore persona, è il fuoco che purifica. Bisogna fare gustare la vita in Cristo! Lui è tutto! 

Venerdì 25 Ottobre
S. Miniato; S. Gaudenzio; B. Carlo Gnocchi

DALLA LETTERA DI SAN PAOLO APOSTOLO AI ROMANI (Rm 7, 18-25a)
Fratelli, io so che in me, cioè nella mia carne, non abita il bene: in me c’è il desiderio del bene, ma non la capacità di attuarlo; infatti io non compio il bene che voglio, ma il male che non voglio. Ora, se faccio quello che non voglio, non sono più io a farlo, ma il peccato che abita in me. Dunque io trovo in me questa legge: quando voglio fare il bene, il male è accanto a me. Infatti nel mio intimo acconsento alla legge di Dio, ma nelle mie membra vedo un’altra legge, che combatte contro la legge della mia ragione e mi rende schiavo della legge del peccato, che è nelle mie membra. 
Me infelice! Chi mi libererà da questo corpo di morte? Siano rese grazie a Dio per mezzo di Gesù Cristo nostro Signore! Parola di Dio.

«Chi mi libererà da questo corpo di morte?» Ci deve essere una non-accettazione del nostro peccato in quanto peccato ma non ci deve essere disperazione, ci deve essere invece una accettazione della nostra condizione, un vivere nella speranza. Non mi devo disperare perché io sono orgoglioso, ho questi difetti, ho questi limiti oppure cado in questi peccati: è la mia condizione umana e ne prendo atto, guardo in faccia questa realtà e poi dico: «Io ne esco». Se mi affido a Cristo, momento per momento mi do a lui e sono contento di essere in lui, il peccato è già vinto dentro di me, pur sentendo tutte le tentazioni. In Cristo crocifisso nel quale io vivo sperimentalmente è possibile la vittoria sul peccato. Tu impedisci alla grazia di dare frutto nel momento in cui non credi a Cristo ma soltanto alla tua carne. Nello stato di uomo vecchio io non potevo fare niente contro il peccato ma per il fatto che Cristo ci ha dato la redenzione c'è tutto il canto della vita nello Spirito che mi rende libero! Siano rese grazie a Gesù Cristo: mi ha liberato perché mi ha dato il suo Spirito e il suo Spirito è dentro di me ed opera in me! 

SALMO 118 (119)

Insegnami, Signore, i tuoi decreti.

Insegnami il gusto del bene e la conoscenza,
perché ho fiducia nei tuoi comandi.
Tu sei buono e fai il bene:
insegnami i tuoi decreti. 		

Il tuo amore sia la mia consolazione,
secondo la promessa fatta al tuo servo.
Venga a me la tua misericordia e io avrò vita,
perché la tua legge è la mia delizia. 		

Mai dimenticherò i tuoi precetti,
perché con essi tu mi fai vivere.
Io sono tuo: salvami,
perché ho ricercato i tuoi precetti.		

Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia.

DAL VANGELO SECONDO LUCA (Lc 12, 54-59)
In quel tempo, Gesù diceva alle folle: «Quando vedete una nuvola salire da ponente, subito dite: “Arriva la pioggia”, e così accade. E quando soffia lo scirocco, dite: “Farà caldo”, e così accade. Ipocriti! Sapete valutare l’aspetto della terra e del cielo; come mai questo tempo non sapete valutarlo? E perché non giudicate voi stessi ciò che è giusto? 
Quando vai con il tuo avversario davanti al magistrato, lungo la strada cerca di trovare un accordo con lui, per evitare che ti trascini davanti al giudice e il giudice ti consegni all’esattore dei debiti e costui ti getti in prigione. Io ti dico: non uscirai di là finché non avrai pagato fino all’ultimo spicciolo». Parola del Signore.

La profezia è il futuro della storia, già presente ed operante ancora come germe. Voi tutti siete profeti e servite all’umanità non in misura di quel che fate, ma prima di tutto di quel che siete, e quel che fate è espressione della profezia che avete dentro di voi. È impossibile questa profezia se non c’è l’unione con Dio, la quale è dimensione di vita, altrimenti tu sciupi la tua vita in un continuo cincischiarti su te stesso: non ti apri allo spazio infinito di Dio! La storia non è altro che un aprirsi al disegno di Dio che ti prende per mano e ti fa camminare attraverso gli avvenimenti. Questo è il servizio del cristiano nel mondo: il servizio di profezia! È la lettura del futuro nel presente e non è possibile questa lettura al di fuori di Dio e senza la comunità. Voi siete tutti profeti nella misura che sapete leggere negli avvenimenti la volontà di Dio, cioè il proseguirsi della volontà di Dio attraverso il tempo. Che bello essere cristiani, essere profeti che leggono il presente con gli occhi di Dio!

Sabato 26 Ottobre
Ss. Luciano e Marciano; B. Damiano Furcheri

DALLA LETTERA DI SAN PAOLO APOSTOLO AI ROMANI (Rm 8, 1-11)
Fratelli, ora non c’è nessuna condanna per quelli che sono in Cristo Gesù. Perché la legge dello Spirito, che dà vita in Cristo Gesù, ti ha liberato dalla legge del peccato e della morte. 
Infatti ciò che era impossibile alla Legge, resa impotente a causa della carne, Dio lo ha reso possibile: mandando il proprio Figlio in una carne simile a quella del peccato e a motivo del peccato, egli ha condannato il peccato nella carne, perché la giustizia della Legge fosse compiuta in noi, che camminiamo non secondo la carne ma secondo lo Spirito.
Quelli infatti che vivono secondo la carne, tendono verso ciò che è carnale; quelli invece che vivono secondo lo Spirito, tendono verso ciò che è spirituale. Ora, la carne tende alla morte, mentre lo Spirito tende alla vita e alla pace. Ciò a cui tende la carne è contrario a Dio, perché non si sottomette alla legge di Dio, e neanche lo potrebbe. Quelli che si lasciano dominare dalla carne non possono piacere a Dio. Voi però non siete sotto il dominio della carne, ma dello Spirito, dal momento che lo Spirito di Dio abita in voi. Se qualcuno non ha lo Spirito di Cristo, non gli appartiene. Ora, se Cristo è in voi, il vostro corpo è morto per il peccato, ma lo Spirito è vita per la giustizia. 
E se lo Spirito di Dio, che ha risuscitato Gesù dai morti, abita in voi, colui che ha risuscitato Cristo dai morti darà la vita anche ai vostri corpi mortali per mezzo del suo Spirito che abita in voi. Parola di Dio.

Il segno che noi apparteniamo a Cristo è che abbiamo lo Spirito di Gesù che è lo Spirito Santo, lo Spirito del Padre e del Figlio. Tutti coloro che sono guidati dallo Spirito sono figli di Dio. Noi abbiamo lo Spirito di Cristo, non prescindete mai da questo! Dio vi salvi dal ridurre ad una scienza umana la vita in Cristo Signore: se agite così non capirete più nulla! Quando siete in famiglia e ci sono problemi da risolvere, riunite coloro che sono pieni di Spirito Santo, e decidete secondo la luce dello Spirito. L’importante è che voi abbiate fede, che abbiate un cuore puro, che non abbiate dei disegni vostri da portare avanti. Voi non siete più sotto il dominio della carne, voi siete nello Spirito, cioè il demonio c’è ma non la fa più da padrone perché c’è lo Spirito in noi. Voi siete nello Spirito Santo per una storia santa, per un cammino pieno!
 
SALMO 23 (24)

Noi cerchiamo il tuo volto, Signore.

Del Signore è la terra e quanto contiene,
il mondo con i suoi abitanti.
È lui che l’ha fondato sui mari
e sui fiumi l’ha stabilito.	

Chi potrà salire il monte del Signore?
Chi potrà stare nel suo luogo santo?
Chi ha mani innocenti e cuore puro,
chi non si rivolge agli idoli.	

Egli otterrà benedizione dal Signore,
giustizia da Dio sua salvezza.
Ecco la generazione che lo cerca,
che cerca il tuo volto, Dio di Giacobbe.	

Alleluia, alleluia.
Io non godo della morte del malvagio, dice il Signore,
ma che si converta dalla sua malvagità e viva.
Alleluia.

DAL VANGELO SECONDO LUCA (Lc 13, 1-9)
In quel tempo, si presentarono alcuni a riferire a Gesù il fatto di quei Galilei, il cui sangue Pilato aveva fatto scorrere insieme a quello dei loro sacrifici. Prendendo la parola, Gesù disse loro: «Credete che quei Galilei fossero più peccatori di tutti i Galilei, per aver subìto tale sorte? No, io vi dico, ma se non vi convertite, perirete tutti allo stesso modo. O quelle diciotto persone, sulle quali crollò la torre di Sìloe e le uccise, credete che fossero più colpevoli di tutti gli abitanti di Gerusalemme? No, io vi dico, ma se non vi convertite, perirete tutti allo stesso modo».
Diceva anche questa parabola: «Un tale aveva piantato un albero di fichi nella sua vigna e venne a cercarvi frutti, ma non ne trovò. Allora disse al vignaiolo: “Ecco, sono tre anni che vengo a cercare frutti su quest’albero, ma non ne trovo. Tàglialo dunque! Perché deve sfruttare il terreno?”. Ma quello gli rispose: “Padrone, lascialo ancora quest’anno, finché gli avrò zappato attorno e avrò messo il concime. Vedremo se porterà frutti per l’avvenire; se no, lo taglierai”».
Parola del Signore.

Nel popolo c'era la convinzione che ogni disgrazia fosse un castigo di Dio per il comportamento tenuto dalle persone nei confronti del Signore. Gesù invece dice che il giudizio di Dio non coincide con le disgrazie che capitano, con le malattie che avvengono. Esse sono dovute allo stato di peccato dell’umanità intera, perché la morte è entrata nel mondo per il peccato, ma le singole disgrazie, le malattie e la morte non sono il castigo del peccato di quella singola persona.
Gesù dice: «Quei diciotto credete che fossero più colpevoli di tutti gli abitanti di Gerusalemme?».
Fratelli miei, è Dio che giudica; a noi non è dato dire chi è buono e chi è cattivo, come volevano fare allora gli Ebrei, che ritenevano che il povero fosse povero in quanto colpito dalla maledizione di Dio, che il malato fosse malato perché colpito dalla maledizione di Dio, così essi si potevano sentire buoni perché erano in salute ed erano ricchi. Il Signore ha portato via completamente questo modo di ragionare errato. Tu non sai se sei buono o no; devi invece essere giusto e fare la volontà di Dio e tutte le volte che hai coscienza che non stai facendo la volontà di Dio, hai coscienza che crei in te stesso la morte, togli la vita, non fai la storia di Dio, non cammini per le vie del Signore. Voglia Iddio salvarti da questo! 

DOMENICA 27 OTTOBRE
S. Evaristo; S. Gaudioso
XXX Domenica del Tempo Ordinario

DAL LIBRO DEL SIRÀCIDE (Sir 35, 15b-17.20-22a)
Il Signore è giudice e per lui non c’è preferenza di persone. Non è parziale a danno del povero e ascolta la preghiera dell’oppresso. Non trascura la supplica dell’orfano, né la vedova, quando si sfoga nel lamento. Chi la soccorre è accolto con benevolenza, la sua preghiera arriva fino alle nubi.
La preghiera del povero attraversa le nubi né si quieta finché non sia arrivata; non desiste finché l’Altissimo non sia intervenuto e abbia reso soddisfazione ai giusti e ristabilito l’equità. Parola di Dio.

Il Signore sa distinguere il bene e il male, però non fa preferenza di persona, ma guarda invece dentro il cuore. 
Il Signore non è parziale con nessuno, cioè la dignità dell'uomo non viene dal fatto che uno è santo, che è buono, che è misericordioso, come l'indegnità non viene dal fatto che è peccatore. La dignità dell'uomo viene dal fatto che è figlio di Dio, e quindi sia il santo che il peccatore non perdono mai la loro dignità e non ne acquistano di più. 
«Ascolta la preghiera dell'oppresso». Io chiedo sempre una preghiera al povero, perché sono sicuro che entra per prima in cielo perché il povero, l'oppresso, per natura sua non è presuntuoso. 
«La preghiera del povero attraversa le nubi né si quieta finché non sia arrivata; non desiste finché l’Altissimo non sia intervenuto e abbia reso soddisfazione ai giusti e ristabilito l’equità». Il Signore è giusto, non pende né da una parte né dall'altra e ristabilisce l'equità.
Come ti trovi con Uno così? Ti è simpatico il Signore? È molto simpatico! Ti rapisce il cuore. Ti stacca dal peccato!

SALMO 33 (34)

Il povero grida e il Signore lo ascolta.

Benedirò il Signore in ogni tempo,
sulla mia bocca sempre la sua lode.
Io mi glorio nel Signore:
i poveri ascoltino e si rallegrino.	

Il volto del Signore contro i malfattori,
per eliminarne dalla terra il ricordo.
Gridano e il Signore li ascolta,
li libera da tutte le loro angosce.	

Il Signore è vicino a chi ha il cuore spezzato,
egli salva gli spiriti affranti.		
Il Signore riscatta la vita dei suoi servi;
non sarà condannato chi in lui si rifugia.		

DALLA SECONDA LETTERA DI SAN PAOLO APOSTOLO A TIMÒTEO (2Tm 4, 6-8.16-18)
Figlio mio, io sto già per essere versato in offerta ed è giunto il momento che io lasci questa vita. Ho combattuto la buona battaglia, ho terminato la corsa, ho conservato la fede. Ora mi resta soltanto la corona di giustizia che il Signore, il giudice giusto, mi consegnerà in quel giorno; non solo a me, ma anche a tutti coloro che hanno atteso con amore la sua manifestazione.
Nella mia prima difesa in tribunale nessuno mi ha assistito; tutti mi hanno abbandonato. Nei loro confronti, non se ne tenga conto. Il Signore però mi è stato vicino e mi ha dato forza, perché io potessi portare a compimento l’annuncio del Vangelo e tutte le genti lo ascoltassero: e così fui liberato dalla bocca del leone. 
Il Signore mi libererà da ogni male e mi porterà in salvo nei cieli, nel suo regno; a lui la gloria nei secoli dei secoli. Amen. Parola di Dio.

Il Signore che è giusto giudice mi consegnerà la corona di giustizia. La corona che veniva data nello stadio ai corridori vincitori dei giochi di Olimpia era o di alloro o di pino o di ulivo ed era il simbolo per dire: «Hai corso bene!». Quella corona verrà consegnata nel giorno del giudizio universale a tutti coloro che sono vissuti in Cristo. 
Giusto è solamente Dio e nella misura che ci si immerge in lui si diventa giusti. Il grado di giustizia di una persona non è altro che il grado di unione profonda con Dio e di obbedienza a lui. Non puoi riassumere in una regola la tua giustizia, la puoi riassumere solo in un amore senza fine. 
La corona di giustizia sarà consegnata, io ne sono certo, da Maria, Madre della Chiesa che opera ora e sempre, perché ognuno faccia di Cristo il centro del proprio cuore, per fare di Cristo il cuore del mondo.

Alleluia, alleluia.
Dio ha riconciliato a sé il mondo in Cristo,
affidando a noi la parola della riconciliazione.
Alleluia.

DAL VANGELO SECONDO LUCA (Lc 18, 9-14)	
In quel tempo, Gesù disse ancora questa parabola per alcuni che avevano l’intima presunzione di essere giusti e disprezzavano gli altri: «Due uomini salirono al tempio a pregare: uno era fariseo e l’altro pubblicano. Il fariseo, stando in piedi, pregava così tra sé: “O Dio, ti ringrazio perché non sono come gli altri uomini, ladri, ingiusti, adùlteri, e neppure come questo pubblicano. Digiuno due volte alla settimana e pago le decime di tutto quello che possiedo”. Il pubblicano invece, fermatosi a distanza, non osava nemmeno alzare gli occhi al cielo, ma si batteva il petto dicendo: “O Dio, abbi pietà di me peccatore”. 
Io vi dico: questi, a differenza dell’altro, tornò a casa sua giustificato, perché chiunque si esalta sarà umiliato, chi invece si umilia sarà esaltato». Parola del Signore.

I farisei si ritenevano perfettamente giusti di fronte alla legge e per questo avevano tanta fiducia in se stessi. Il fariseo tira fuori la sua perfezione: digiuno due volte la settimana, senza bere neanche acqua, ogni lunedì e giovedì. Il pubblicano, esattore di tasse, si diceva il più grande peccatore. La giustizia di Dio è diversa da quella degli uomini: il peccatore se ne andò via a posto, mentre il fariseo se ne andò colpevole.
Quando preghi, non presentarti per ciò che non sei, cioè giusto e santo, ma presentati nella verità e umiltà: allora sarai gradito a Dio che è giusto e santo. 
Lo scopo della mia vita non è la mia affermazione umana, ma neanche la mia perfezione, perché io potrei essere uno che sceglie di essere perfetto per avere un'immagine di me stesso di persona perfetta e avremmo un santo ateo, non certamente santo, ma perfettamente ateo!
Lo scopo della mia esistenza non è quello di essere buono, non è quello di essere giusto, neanche quello di essere perfetto; lo scopo della mia vita è la comunione con Dio.
 

Lunedì 28 Ottobre
Ss. Simone e Giuda ap. (f); S. Ferruccio

Giuda e Simone, che la Chiesa venera in un’unica festa, sono stati apostoli di Gesù. Simone è soprannominato cananeo o zelota, due termini che hanno lo stesso significato, cioè zelante. Lo storico Eusebio fa di Simone il successore di san Giacomo sulla cattedra di Gerusalemme.Giuda ha anch’egli un soprannome: Taddeo, che significa magnanimo. Secondo la tradizione Giuda evangelizzò la Palestina, la Siria e la Mesopotamia e morì martire ad Edessa.

DALLA LETTERA DI SAN PAOLO APOSTOLO AGLI EFESÌNI (Ef 2, 19-22)
Fratelli, voi non siete più stranieri né ospiti, ma siete concittadini dei santi e familiari di Dio, edificati sopra il fondamento degli apostoli e dei profeti, avendo come pietra d’angolo lo stesso Cristo Gesù. 
In lui tutta la costruzione cresce ben ordinata per essere tempio santo nel Signore; in lui anche voi venite edificati insieme per diventare abitazione di Dio per mezzo dello Spirito. Parola di Dio.

La Chiesa cos'è? È Gesù, il Cristo. La centralità di Gesù è la Chiesa, anzi è Gesù che si comunica, che si dona, che salva, è la nuova creazione.
L’essenza della Chiesa non è altro che la relazione che Cristo ci ha portato, relazione che compenetra tutti, che entra in tutti. La Chiesa, che è relazione, da cosa dipende per essere costruita? Da te, che crei una relazione.
La gente dice di credere in Dio ma non nella Chiesa, dice che la Chiesa è antiquata. Sei tu Chiesa, e nella misura che sei parte viva della Chiesa, gli altri non diranno che la Chiesa è antiquata. La Chiesa è viva nella misura che trova chi ha il coraggio di amare, chi ha il coraggio di fare la scelta grande dell’amore. 

SALMO 18 (19)

Per tutta la terra si diffonde il loro annuncio.

I cieli narrano la gloria di Dio,
l’opera delle sue mani annuncia il firmamento.
Il giorno al giorno ne affida il racconto
e la notte alla notte ne trasmette notizia.		

Senza linguaggio, senza parole,
senza che si oda la loro voce,
per tutta la terra si diffonde il loro annuncio
e ai confini del mondo il loro messaggio. 		

Alleluia, alleluia.
Noi ti lodiamo, Dio, ti proclamiamo Signore;
ti acclama il coro degli apostoli.
Alleluia.

DAL VANGELO SECONDO LUCA (Lc 6, 12-19)	
In quei giorni, Gesù se ne andò sul monte a pregare e passò tutta la notte pregando Dio. Quando fu giorno, chiamò a sé i suoi discepoli e ne scelse dodici, ai quali diede anche il nome di apostoli: Simone, al quale diede anche il nome di Pietro; Andrea, suo fratello; Giacomo, Giovanni, Filippo, Bartolomeo, Matteo, Tommaso; Giacomo, figlio di Alfeo; Simone, detto Zelota; Giuda, figlio di Giacomo; e Giuda Iscariota, che divenne il traditore.
Disceso con loro, si fermò in un luogo pianeggiante. C’era gran folla di suoi discepoli e gran moltitudine di gente da tutta la Giudea, da Gerusalemme e dal litorale di Tiro e di Sidòne, che erano venuti per ascoltarlo ed essere guariti dalle loro malattie; anche quelli che erano tormentati da spiriti impuri venivano guariti. Tutta la folla cercava di toccarlo, perché da lui usciva una forza che guariva tutti.
Parola del Signore.

I momenti più forti della vita di Gesù sono immersi nella preghiera. La vita di Gesù era estremamente attiva, perché tutti lo cercavano: non aveva il tempo neanche di mangiare. Pur tuttavia, si ritirava in luoghi solitari e stava in preghiera! Prima di scegliere i 12 salì sul monte e se ne andò immerso nella preghiera. Talora Gesù passava la notte in preghiera. Una vita intensa di attività divorata dalle creature, dai poveri, non è certamente in opposizione a una vita immersa nella preghiera; anzi, credo sia molto difficile reggere a una vita totalmente presa dal prossimo, se quella vita non è totalmente presa da Dio. E quando la vita è totalmente presa da lui, c’è una forza particolare che rende possibile ciò che è impossibile umanamente. Noi possiamo correre il rischio di avere un’attività umana estremamente intensa, ma priva di Dio, e purtroppo quella attività non fa esperienza umana, perché manca dell’esperienza di Dio. L’esperienza di Dio rende l’attività umana profonda esperienza dell’uomo, perché gli dà il pieno senso. Non dobbiamo temere di pregare troppo, dobbiamo temere di pregare poco. Non dobbiamo temere di donarci troppo, dobbiamo temere di non donarci a Dio, perché diventa impossibile poi donarsi all’uomo. 

Martedì 29 Ottobre
S. Onorato di Vercelli; S. Gaetano E.; B. Michele Rua

DALLA LETTERA DI SAN PAOLO APOSTOLO AI ROMANI (Rm 8, 18-25)
Fratelli, ritengo che le sofferenze del tempo presente non siano paragonabili alla gloria futura che sarà rivelata in noi. 
L’ardente aspettativa della creazione, infatti, è protesa verso la rivelazione dei figli di Dio. La creazione infatti è stata sottoposta alla caducità – non per sua volontà, ma per volontà di colui che l’ha sottoposta – nella speranza che anche la stessa creazione sarà liberata dalla schiavitù della corruzione per entrare nella libertà della gloria dei figli di Dio. 
Sappiamo infatti che tutta insieme la creazione geme e soffre le doglie del parto fino ad oggi. Non solo, ma anche noi, che possediamo le primizie dello Spirito, gemiamo interiormente aspettando l’adozione a figli, la redenzione del nostro corpo. Nella speranza infatti siamo stati salvati. 
Ora, ciò che si spera, se è visto, non è più oggetto di speranza; infatti, ciò che uno già vede, come potrebbe sperarlo? Ma, se speriamo quello che non vediamo, lo attendiamo con perseveranza. Parola di Dio.

È importante capire che Dio non ha scelto la sofferenza per salvare l’umanità, ma ha scelto l’amore. È l’amore appassionato di Dio che vuole la salvezza dell’uomo e, perché ama, manda il suo Figlio unigenito a diventare uomo per salvare meglio l’umanità. Gesù, che è lo stesso amore di Dio incarnato, spinto dall’amore, cerca tutte le vie per riportare gli uomini a Dio. In questo impegno totale d’amore, incontra l’opera diabolica di Satana e l’ira dei peccatori, che lo colpiscono a morte. Egli, pieno d’amore, non si tira indietro e si lascia crocifiggere. La crocifissione non salva l’umanità, ma è segno dell’amore appassionato che dà tutto, anche la vita. È l’amore di Dio diffuso nei nostri cuori (Rm 5,5) che ci spinge a liberare l’uomo da Satana e dal peccato; è l’amore che spinge a mettere la vita con la vita dei piccoli angeli crocifissi e a liberare tutta la creazione dal pianto e dal gemito da cui è afflitta. La redenzione è universale. Pensa in quale progetto di salvezza sei inserito/a! 

SALMO 125 (126)

Grandi cose ha fatto il Signore per noi.

Quando il Signore ristabilì la sorte di Sion,
ci sembrava di sognare.
Allora la nostra bocca si riempì di sorriso,
la nostra lingua di gioia.	

Allora si diceva tra le genti:
«Il Signore ha fatto grandi cose per loro».
Grandi cose ha fatto il Signore per noi:
eravamo pieni di gioia.		

Ristabilisci, Signore, la nostra sorte,
come i torrenti del Negheb.
Chi semina nelle lacrime
mieterà nella gioia.	

Nell’andare, se ne va piangendo,
portando la semente da gettare,
ma nel tornare, viene con gioia,
portando i suoi covoni.		

Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia.

DAL VANGELO SECONDO LUCA (Lc 13, 18-21)
In quel tempo, diceva Gesù: «A che cosa è simile il regno di Dio, e a che cosa lo posso paragonare? È simile a un granello di senape, che un uomo prese e gettò nel suo giardino; crebbe, divenne un albero e gli uccelli del cielo vennero a fare il nido fra i suoi rami».
E disse ancora: «A che cosa posso paragonare il regno di Dio? È simile al lievito, che una donna prese e mescolò in tre misure di farina, finché non fu tutta lievitata». Parola del Signore.

La parabola del granellino di senape e del lievito simboleggia la crescita irresistibile del regno di Dio, il quale ha in se stesso un principio attivo dinamico che lo fa crescere come il seme, come il lievito. Il principio attivo del Regno è Gesù stesso; è sufficiente seguirlo, vivendo in lui, con lui, per lui, perché il regno di Dio cresca a dismisura. 
Tu puoi fare tante azioni che ti possono portare gloria, farti sembrare intelligente, bravo, ma tu edifichi te stesso, non il regno di Dio. Il regno di Dio si edifica seguendo Cristo Signore fino in fondo. E Cristo Signore ha posto delle linee precise di cammino della sua Chiesa: tenersi uniti ai fratelli e all'Apostolo che ci guida, all'autorità.
Allora sta' unito, altrimenti il tuo credere a Cristo, che credere è? È credere ad un Cristo che ti addomestichi secondo i tuoi comodi, secondo i tuoi gusti, per fare quello che ti pare, ma diventi infruttuoso nella tua vita perché non produci nulla. Produci gloria umana per te, ma non edifichi il regno di Dio. 

Mercoledì 30 Ottobre
S. Marciano di Siracusa; S. Germano di Capua

DALLA LETTERA DI SAN PAOLO APOSTOLO AI ROMANI (Rm 8, 26-30)
Fratelli, lo Spirito viene in aiuto alla nostra debolezza; non sappiamo infatti come pregare in modo conveniente, ma lo Spirito stesso intercede con gemiti inesprimibili; e colui che scruta i cuori sa che cosa desidera lo Spirito, perché egli intercede per i santi secondo i disegni di Dio.
Del resto, noi sappiamo che tutto concorre al bene, per quelli che amano Dio, per coloro che sono stati chiamati secondo il suo disegno. Poiché quelli che egli da sempre ha conosciuto, li ha anche predestinati a essere conformi all’immagine del Figlio suo, perché egli sia il primogenito tra molti fratelli; quelli poi che ha predestinato, li ha anche chiamati; quelli che ha chiamato, li ha anche giustificati; quelli che ha giustificato, li ha anche glorificati. Parola di Dio.

Lo Spirito che ci è stato donato da Dio, ed è dentro di noi, viene in aiuto alla nostra debolezza. Noi non sappiamo neanche cosa sia conveniente domandare, ma lo Spirito Santo continuamente intercede con insistenza per noi.
È molto profondo questo fatto: noi non capiamo tutto il disegno di Dio, ma non dobbiamo temere. Lo Spirito Santo intercede per noi e chiede ciò che noi non siamo capaci di chiedere, cioè prega dentro di noi, correggendo anche le nostre richieste. 
Come la mamma vuole che il bimbo suo si esprima ma il bimbo che non ce la fa, ed è lei che lo aiuta ad esprimersi, così lo Spirito dentro di noi prega incessantemente per noi, là dove noi non arriviamo. Abbiamo una grande fiducia perché lo Spirito Santo prega dentro di noi! Quando noi con buona volontà stiamo davanti al Signore e siamo distratti, quel tempo non è passato invano perché lo Spirito prega dentro di noi. Sembra strano ma è corrispondente al vero, anzi, guai se io non avessi questa fiducia. Questa è una ragione di speranza! 

SALMO 12 (13)

Nella tua fedeltà ho confidato, Signore

Guarda, rispondimi, Signore, mio Dio,
conserva la luce ai miei occhi,
perché non mi sorprenda il sonno della morte,
perché il mio nemico non dica: «L’ho vinto!»
e non esultino i miei avversari se io vacillo.	

Ma io nella tua fedeltà ho confidato;
esulterà il mio cuore nella tua salvezza,
canterò al Signore, che mi ha beneficato.			

Alleluia, alleluia.
Dio ci ha chiamati mediante il Vangelo, 
per entrare in possesso della gloria 
del Signore nostro Gesù Cristo.
Alleluia.

DAL VANGELO SECONDO LUCA (Lc 13, 22-30)	
In quel tempo, Gesù passava insegnando per città e villaggi, mentre era in cammino verso Gerusalemme. Un tale gli chiese: «Signore, sono pochi quelli che si salvano?». Disse loro: «Sforzatevi di entrare per la porta stretta, perché molti, io vi dico, cercheranno di entrare, ma non ci riusciranno. 
Quando il padrone di casa si alzerà e chiuderà la porta, voi, rimasti fuori, comincerete a bussare alla porta, dicendo: “Signore, aprici!”. Ma egli vi risponderà: “Non so di dove siete”. Allora comincerete a dire: “Abbiamo mangiato e bevuto in tua presenza e tu hai insegnato nelle nostre piazze”. Ma egli vi dichiarerà: “Voi, non so di dove siete. Allontanatevi da me, voi tutti operatori di ingiustizia!”. Là ci sarà pianto e stridore di denti, quando vedrete Abramo, Isacco e Giacobbe e tutti i profeti nel regno di Dio, voi invece cacciati fuori. 
Verranno da oriente e da occidente, da settentrione e da mezzogiorno e siederanno a mensa nel regno di Dio. Ed ecco, vi sono ultimi che saranno primi, e vi sono primi che saranno ultimi». Parola del Signore.

«Sforzatevi di entrare per la porta stretta … molti cercheranno di entrarvi ma non ci riusciranno». Cosa vuol dire? Se tu porti dentro di te ciò che non appartiene al regno, non ce la fai ad entrare; se vuoi mantenere tutto il tuo modo umano di ragionare, tutta la tua vanità, tutto il tuo orgoglio, tutto il tuo essere primo, tutto il tuo farti vedere, tutta la tua sicurezza che ti viene dal denaro; se tu vuoi mantenere tutti i tuoi intrallazzi, se non vuoi perdere niente di ciò che è dato da una società organizzata in maniera estranea a Dio, tu non ce la fai ad entrare dentro il regno di Dio. La porta è stretta! Il Signore dice: «Ecco, sforzati di entrare per la porta stretta», cioè praticamente guardati e guarda Cristo Signore e il Vangelo e accoglilo con potenza dentro di te. Abbi il gusto di vivere il Vangelo alla lettera: questa è la porta stretta attraverso la quale si entra! 

Giovedì 31 Ottobre
S. Quintino; B. Tommaso da Firenze Bellaci

DALLA LETTERA DI SAN PAOLO APOSTOLO AI ROMANI (Rm 8, 31b-39)
Fratelli, se Dio è per noi, chi sarà contro di noi? Egli, che non ha risparmiato il proprio Figlio, ma lo ha consegnato per tutti noi, non ci donerà forse ogni cosa insieme a lui? Chi muoverà accuse contro coloro che Dio ha scelti? Dio è colui che giustifica! Chi condannerà? Cristo Gesù è morto, anzi è risorto, sta alla destra di Dio e intercede per noi!
Chi ci separerà dall’amore di Cristo? Forse la tribolazione, l’angoscia, la persecuzione, la fame, la nudità, il pericolo, la spada? Come sta scritto: «Per causa tua siamo messi a morte tutto il giorno, siamo considerati come pecore da macello». Ma in tutte queste cose noi siamo più che vincitori grazie a colui che ci ha amati. Io sono infatti persuaso che né morte né vita, né angeli né principati, né presente né avvenire, né potenze, né altezza né profondità, né alcun’altra creatura potrà mai separarci dall’amore di Dio, che è in Cristo Gesù, nostro Signore. Parola di Dio.

Credo fermamente a quel che dice Paolo: «Chi ci separerà dall’amore di Cristo?». Nulla! Perché è Cristo che mi ha agganciato a sé. 
Dio è colui che mi ha agganciato per sempre! Dio sarà sempre uomo e io sono in lui, sono con lui, sono per lui, per sempre. Lo scopo dell'esistenza è fare questa esperienza profonda di lui. Quanti problemi scomparirebbero! Io sono convinto che tutti quelli che noi chiamiamo problemi, diventano ansie, tribolazioni e angosce nella misura che siamo senza Dio, nella misura che non abbiamo esperienza di lui e che non compenetriamo nel mistero di Grazia e di amore che è lui stesso. 
Chi ci separerà dall’amore di Cristo? Nulla! I peccati degli altri? No, perché sono una chiamata ad amare di più. Mi allontaneranno da lui le mie colpe? No, perché esse fanno scattare la misericordia di Dio. Mi allontaneranno i poveri? No, essi sono l’appuntamento che Gesù mi dà perché io mi unisca a lui. In poche parole la nostra vita è un’esperienza di Cristo, come l’esperienza che ha vissuto San Paolo. L’esperienza di Cristo non è un’esperienza extraterrestre, ma è l’esperienza di tutta la bellezza che viene da lui. Vivendo in Cristo la vita è veramente piena. 

SALMO 108 (109)

Salvami, Signore, per il tuo amore.

Tu, Signore Dio,
trattami come si addice al tuo nome:
liberami, perché buona è la tua grazia.
Io sono povero e misero,
dentro di me il mio cuore è ferito. 	

Aiutami, Signore mio Dio,
salvami per il tuo amore.
Sappiano che qui c’è la tua mano:
sei tu, Signore, che hai fatto questo. 	

A piena voce ringrazierò il Signore,
in mezzo alla folla canterò la sua lode,
perché si è messo alla destra del misero
per salvarlo da quelli che lo condannano.		

Alleluia, alleluia.
Benedetto colui che viene, il re, nel nome del Signore.
Pace in cielo e gloria nel più alto dei cieli.
Alleluia.

DAL VANGELO SECONDO LUCA (Lc 13, 31-35)	
In quel momento si avvicinarono a Gesù alcuni farisei a dirgli: «Parti e vattene via di qui, perché Erode ti vuole uccidere». Egli rispose loro: «Andate a dire a quella volpe: “Ecco, io scaccio demòni e compio guarigioni oggi e domani; e il terzo giorno la mia opera è compiuta. Però è necessario che oggi, domani e il giorno seguente io prosegua nel cammino, perché non è possibile che un profeta muoia fuori di Gerusalemme”.
Gerusalemme, Gerusalemme, tu che uccidi i profeti e lapidi quelli che sono stati mandati a te: quante volte ho voluto raccogliere i tuoi figli, come una chioccia i suoi pulcini sotto le ali, e voi non avete voluto! Ecco, la vostra casa è abbandonata a voi! Vi dico infatti che non mi vedrete, finché verrà il tempo in cui direte: “Benedetto colui che viene nel nome del Signore!”». Parola del Signore.

Gerusalemme è la città del Messia; Gesù in essa compie la sua esistenza terrena e porta a termine la sua missione redentrice con la sua morte e resurrezione. In Gerusalemme Gesù compie il suo atto sacerdotale supremo, offrendo se stesso come vittima di espiazione del peccato del mondo. Da Gerusalemme parte il nuovo corso della storia. In Gerusalemme nasce il nuovo popolo di Dio destinato a portare la salvezza al mondo intero. 
Questa salvezza consiste in una vita rinnovata ed in una società che poggia su fondamenti diversi. Una vita rinnovata perché non si ragiona più alla moda degli uomini ma alla moda di Dio, e una società diversa perché fondata su nuove leggi e nuovi principi che scaturiscono da lui.
Questo comporta che non esiste più l'estraneità e l'indifferenza, c'è invece la corresponsabilità, perché la mia vita è la tua vita e la nostra vita è Gesù. Questo è il cammino in cui la nostra vita è stata presa per la misericordia di Dio, per la salvezza di tutti. 


