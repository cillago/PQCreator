Lunedì 1 Luglio
S. Aronne; B. Ignazio Falzon; B. Antonio Rosmini

DAL LIBRO DELLA GÈNESI (Gen 18, 16-33)
Quegli uomini [ospiti di Abramo] si alzarono e andarono a contemplare Sòdoma dall’alto, mentre Abramo li accompagnava per congedarli.
Il Signore diceva: «Devo io tenere nascosto ad Abramo quello che sto per fare, mentre Abramo dovrà diventare una nazione grande e potente e in lui si diranno benedette tutte le nazioni della terra? Infatti io l’ho scelto, perché egli obblighi i suoi figli e la sua famiglia dopo di lui a osservare la via del Signore e ad agire con giustizia e diritto, perché il Signore compia per Abramo quanto gli ha promesso». Disse allora il Signore: «Il grido di Sòdoma e Gomorra è troppo grande e il loro peccato è molto grave. Voglio scendere a vedere se proprio hanno fatto tutto il male di cui è giunto il grido fino a me; lo voglio sapere!».
Quegli uomini partirono di là e andarono verso Sòdoma, mentre Abramo stava ancora alla presenza del Signore. Abramo gli si avvicinò e gli disse: «Davvero sterminerai il giusto con l’empio? Forse vi sono cinquanta giusti nella città: davvero li vuoi sopprimere? E non perdonerai a quel luogo per riguardo ai cinquanta giusti che vi si trovano? Lontano da te il far morire il giusto con l’empio, così che il giusto sia trattato come l’empio; lontano da te! Forse il giudice di tutta la terra non praticherà la giustizia?». Rispose il Signore: «Se a Sòdoma troverò cinquanta giusti nell’ambito della città, per riguardo a loro perdonerò a tutto quel luogo».
Abramo riprese e disse: «Vedi come ardisco parlare al mio Signore, io che sono polvere e cenere: forse ai cinquanta giusti ne mancheranno cinque; per questi cinque distruggerai tutta la città?». Rispose: «Non la distruggerò, se ve ne troverò quarantacinque».
Abramo riprese ancora a parlargli e disse: «Forse là se ne troveranno quaranta». Rispose: «Non lo farò, per riguardo a quei quaranta». Riprese: «Non si adiri il mio Signore, se parlo ancora: forse là se ne troveranno trenta». Rispose: «Non lo farò, se ve ne troverò trenta».
Riprese: «Vedi come ardisco parlare al mio Signore! Forse là se ne troveranno venti». Rispose: «Non la distruggerò per riguardo a quei venti».
Riprese: «Non si adiri il mio Signore, se parlo ancora una volta sola: forse là se ne troveranno dieci». Rispose: «Non la distruggerò per riguardo a quei dieci». Come ebbe finito di parlare con Abramo, il Signore se ne andò e Abramo ritornò alla sua abitazione. Parola di Dio.

Abramo ha fatto da intercessore; chi è l’intercessore? È colui che intercede, cioè cammina in mezzo ai due e li rappacifica. Da una parte un popolo che aveva raggiunto i limiti massimi di sopportabilità da parte di Dio, soprattutto perché toccava gli innocenti e ai bimbi gliene facevano di tutti i colori, e dall’altra l’indignazione di Dio stesso che dice: «Adesso basta, la facciamo finita! Ti faccio calmare del tutto, faccio cadere il fuoco dal cielo che ti distrugge!».
L’intercessore è colui che trova l’elemento di salvezza affinché i due continuino a camminare insieme. Il Signore acconsentiva a trovare anche solo 30, 20, 10 giusti perché essi diventavano un faro luminoso di vita da cui poteva cominciare un nuovo cammino, un cammino di cambiamento. Abramo ha fatto uno sbaglio: si è messo davanti a Dio ma senza confondersi col suo popolo. Gesù, invece, non ha fatto questo sbaglio: egli si è fatto uomo, si è incarnato e poi è diventato colui che intercede presso Dio e si è messo da solo al posto di tutta l’umanità; da quell’umanità che egli salvava è stato crocifisso e mentre lo crocifiggevano Gesù cambiava la storia, il cammino di ogni uomo! Ricordati: all’inizio di una strada nuova non mettere il tuo monumento, ma metti il tuo cadavere, perché proprio quella tua morte diventa rinascita per una infinità di popolo.
SALMO 102 (103)

Misericordioso e pietoso è il Signore.

Oppure:

è grande, Signore, la tua misericordia.

Benedici il Signore, anima mia,
quanto è in me benedica il suo santo nome.
Benedici il Signore, anima mia,
non dimenticare tutti i suoi benefici.

Egli perdona tutte le tue colpe,
guarisce tutte le tue infermità,
salva dalla fossa la tua vita,
ti circonda di bontà e misericordia.

Misericordioso e pietoso è il Signore,
lento all’ira e grande nell’amore.
Non è in lite per sempre,
non rimane adirato in eterno.

Non ci tratta secondo i nostri peccati
e non ci ripaga secondo le nostre colpe.
Perché quanto il cielo è alto sulla terra,
così la sua misericordia è potente su quelli che lo temono.

Alleluia, alleluia.
Oggi non indurite il vostro cuore,
ma ascoltate la voce del Signore.
Alleluia.

DAL VANGELO SECONDO MATTEO (Mt 8, 18-22)	
In quel tempo, vedendo la folla attorno a sé, Gesù ordinò di passare all’altra riva. Allora uno scriba si avvicinò e gli disse: «Maestro, ti seguirò dovunque tu vada». Gli rispose Gesù: «Le volpi hanno le loro tane e gli uccelli del cielo i loro nidi, ma il Figlio dell’uomo non ha dove posare il capo». E un altro dei suoi discepoli gli disse: «Signore, permettimi di andare prima a seppellire mio padre». Ma Gesù gli rispose: «Seguimi, e lascia che i morti seppelliscano i loro morti». Parola del Signore.

Allo scriba che dice: «Maestro, ti seguirò ovunque andrai», Gesù risponde che chi vuol essere suo discepolo deve essere disposto a non avere alcuna casa, come lui non ne aveva. Un altro discepolo gli chiede di seppellire suo padre, cioè costui desidera seguire Gesù solo quando i suoi genitori saranno morti; Gesù gli risponde che i legami familiari non possono avere valore tale da impedire la sequela di Gesù. Il giorno della nostra vera nascita in Gesù è il giorno in cui ci rendiamo conto che lui è tutto per noi e scegliamo con animo forte di seguirlo sempre e ovunque.
 
Martedì 2 Luglio
S. Bernardino Realino; B. Eugenia Joubert

DAL LIBRO DELLA GÈNESI (Gen 19, 15-29)
In quei giorni, quando apparve l’alba, gli angeli fecero premura a Lot, dicendo: «Su, prendi tua moglie e le tue due figlie che hai qui, per non essere travolto nel castigo della città di Sòdoma». Lot indugiava, ma quegli uomini presero per mano lui, sua moglie e le sue due figlie, per un grande atto di misericordia del Signore verso di lui; lo fecero uscire e lo condussero fuori della città.
Dopo averli condotti fuori, uno di loro disse: «Fuggi, per la tua vita. Non guardare indietro e non fermarti dentro la valle: fuggi sulle montagne, per non essere travolto!». Ma Lot gli disse: «No, mio signore! Vedi, il tuo servo ha trovato grazia ai tuoi occhi e tu hai usato grande bontà verso di me salvandomi la vita, ma io non riuscirò a fuggire sul monte, senza che la sciagura mi raggiunga e io muoia. Ecco quella città: è abbastanza vicina perché mi possa rifugiare là ed è piccola cosa! Lascia che io fugga lassù – non è una piccola cosa? – e così la mia vita sarà salva». Gli rispose: «Ecco, ti ho favorito anche in questo, di non distruggere la città di cui hai parlato. Presto, fuggi là, perché io non posso far nulla finché tu non vi sia arrivato». Perciò quella città si chiamò Soar.
Il sole spuntava sulla terra e Lot era arrivato a Soar, quand’ecco il Signore fece piovere dal cielo sopra Sòdoma e sopra Gomorra zolfo e fuoco provenienti dal Signore. Distrusse queste città e tutta la valle con tutti gli abitanti delle città e la vegetazione del suolo. Ora la moglie di Lot guardò indietro e divenne una statua di sale.
Abramo andò di buon mattino al luogo dove si era fermato alla presenza del Signore; contemplò dall’alto Sòdoma e Gomorra e tutta la distesa della valle e vide che un fumo saliva dalla terra, come il fumo di una fornace.
Così, quando distrusse le città della valle, Dio si ricordò di Abramo e fece sfuggire Lot alla catastrofe, mentre distruggeva le città nelle quali Lot aveva abitato. Parola di Dio.

«Chi pone mano all’aratro e si volge indietro non è fatto per il regno dei cieli», in genere diventa una statua di sale come la moglie di Lot mentre scappava da via da Sodoma! Se noi riconosciamo e crediamo all’amore che Dio ha per noi, ci fidiamo di lui! Dio ci ha ama! Perché ci tiriamo indietro? Quando tu ti senti amato non ti tiri indietro! Quando poi uno si sente amato del tutto cede completamente, nel senso che non pone la resistenza di un io disgiunto, e si unisce nell’interiorità profonda dell’essere a Dio. Dio ci “perseguita” con il suo amore! Tu riconosci e credi all’amore di Dio?

SALMO 25 (26)

La tua bontà, Signore, è davanti ai miei occhi.

Scrutami, Signore, e mettimi alla prova,
raffinami al fuoco il cuore e la mente.
La tua bontà è davanti ai miei occhi,
nella tua verità ho camminato. 	

Non associare me ai peccatori
né la mia vita agli uomini di sangue,
perché vi è delitto nelle loro mani,
di corruzione è piena la loro destra.

Ma io cammino nella mia integrità;
riscattami e abbi pietà di me.
Il mio piede sta su terra piana;
nelle assemblee benedirò il Signore.

Alleluia, alleluia.
Io spero, Signore.
Spera l’anima mia,
attendo la sua parola.
Alleluia.

DAL VANGELO SECONDO MATTEO (Mt 8, 23-27)	
In quel tempo, salito Gesù sulla barca, i suoi discepoli lo seguirono. Ed ecco, avvenne nel mare un grande sconvolgimento, tanto che la barca era coperta dalle onde; ma egli dormiva. Allora si accostarono a lui e lo svegliarono, dicendo: «Salvaci, Signore, siamo perduti!». Ed egli disse loro: «Perché avete paura, gente di poca fede?». Poi si alzò, minacciò i venti e il mare e ci fu grande bonaccia. Tutti, pieni di stupore, dicevano: «Chi è mai costui, che perfino i venti e il mare gli obbediscono?». Parola del Signore.

Gli apostoli svegliano Gesù che dice loro: «Uomini di poca fede, avete guardato di più le onde, la burrasca, che me; non mi avete preso abbastanza sul serio». La fede è prendere sul serio il Signore e stabilire davvero una vita con lui. Gesù l’ha detto molte volte: «Non potete servire due padroni; cioè non potete gustare tutta la gioia della salvezza che vi ho portato se cercate la salvezza da un’altra parte e io per voi sono come un nome al quale ricorrete ogni tanto».
Qual è il perno della tua vita? Sono i beni economici, il tuo successo sociale? Cos’è? È il tram-tram della vita quotidiana? O invece è questo: Cristo, mia vita, perché lì ho la novità della mia esistenza, perché lì ho la mia salvezza, lì ho la salvezza della mia famiglia, lì ho la salvezza della Chiesa? Una volta che io ho scoperto che Cristo è realmente la soluzione definitiva non solo della mia esistenza, ma dell’esistenza di ogni uomo, allora il perno cambia e attorno a quello gira tutto. Anche tu hai trovato che al di fuori di Gesù non c’è altro perno della tua esistenza, perché tutto è idolatria al di fuori di lui?
Mercoledì 3 Luglio
S. Tommaso ap. (f); S. Eliodoro; S. Leone II

Tommaso era uno dei dodici apostoli, ed era chiamato anche Didimo (gemello). Fu l’apostolo duro a credere alla resurrezione di Gesù. Come quasi tutti gli altri apostoli, testimoniò con il martirio la propria adesione incrollabile a Cristo.

DALLA LETTERA DI SAN PAOLO APOSTOLO AGLI EFESÌNI (Ef 2, 19-22)
Fratelli, voi non siete più stranieri né ospiti, ma siete concittadini dei santi e familiari di Dio, edificati sopra il fondamento degli apostoli e dei profeti, avendo come pietra d’angolo lo stesso Cristo Gesù.
In lui tutta la costruzione cresce ben ordinata per essere tempio santo nel Signore; in lui anche voi venite edificati insieme per diventare abitazione di Dio per mezzo dello Spirito. Parola di Dio.

Il mondo di Dio, cioè la Trinità (il Padre e il Figlio e lo Spirito Santo), abita in noi. Siamo abitati da Dio che è uno perché trino (cioè tre persone unite dall’amore infinito, sono necessariamente uno solo). Vorrei che tutti noi potessimo sentirlo, fare questa esperienza profonda: siamo immersi in Dio, siamo abitati da Dio, viviamo in lui, con lui, per lui! Tutto allora prende senso, gioia infinita, che non finisce più, che ci dà una missione da compiere.
Siamo abitati da Dio: abbiamo un dono stupendo, che ci porta una novità di vita come popolo, insieme, per fare un nuovo modo di essere su questa terra! Non pensate più a niente se non a questo! Non retrocedete per niente! Siate fedeli a tutto quello che è il dono stupendo di Dio di essere già in lui.

SALMO 116 (117)

Andate in tutto il mondo e proclamate il Vangelo.

Genti tutte, lodate il Signore,
popoli tutti, cantate la sua lode.

Perché forte è il suo amore per noi
e la fedeltà del Signore dura per sempre.

Alleluia, alleluia.
Perché mi hai veduto, Tommaso, tu hai creduto;
beati quelli che non hanno visto e hanno creduto!
Alleluia.

DAL VANGELO SECONDO GIOVANNI (Gv 20, 24-29)
Tommaso, uno dei Dodici, chiamato Dìdimo, non era con loro quando venne Gesù. Gli dicevano gli altri discepoli: «Abbiamo visto il Signore!». Ma egli disse loro: «Se non vedo nelle sue mani il segno dei chiodi e non metto il mio dito nel segno dei chiodi e non metto la mia mano nel suo fianco, io non credo».
Otto giorni dopo i discepoli erano di nuovo in casa e c’era con loro anche Tommaso. Venne Gesù, a porte chiuse, stette in mezzo e disse: «Pace a voi!». Poi disse a Tommaso: «Metti qui il tuo dito e guarda le mie mani; tendi la tua mano e mettila nel mio fianco; e non essere incredulo, ma credente!». Gli rispose Tommaso: «Mio Signore e mio Dio!». Gesù gli disse: «Perché mi hai veduto, tu hai creduto; beati quelli che non hanno visto e hanno creduto!». Parola del Signore.

Tommaso, da quel momento, ha messo Gesù nel centro del suo cuore e ha impegnato tutta la sua vita per fare di Cristo il cuore del mondo. Tommaso è stato il primo missionario delle Indie, sulla costa occidentale, dello stato del Kerala. Coloro che accolsero la parola di Dio portata da lui, mantennero la fede da soli, lungo i secoli. San Francesco Saverio andò a predicare la Parola di Dio in quelle terre. Non conosceva il malayalam, la lingua del Kerala. Egli però trasmise ugualmente il fuoco dell’amore di Cristo che lo possedeva. Buona cosa è l’inculturazione, ma ciò che converte è l’amore pieno.

Giovedì 4 Luglio
S. Elisabetta del Portogallo (mf); B. Piergiorgio Frassati

Nata nel 1271, Elisabetta divenne regina di Spagna sposando a dodici anni il re Dionigi. Fu chiamata “angelo di pace” perché operò come pacificatrice nelle lotte interne del regno del marito. Rimasta vedova divenne terziaria francescana e impiegò tutte le sue ricchezze in opere di bene. Morì nel 1336.

DAL LIBRO DELLA GÈNESI (Gen 22, 1-19)
In quei giorni, Dio mise alla prova Abramo e gli disse: «Abramo!». Rispose: «Eccomi!». Riprese: «Prendi tuo figlio, il tuo unigenito che ami, Isacco, va’ nel territorio di Moria e offrilo in olocausto su di un monte che io ti indicherò».
Abramo si alzò di buon mattino, sellò l’asino, prese con sé due servi e il figlio Isacco, spaccò la legna per l’olocausto e si mise in viaggio verso il luogo che Dio gli aveva indicato. Il terzo giorno Abramo alzò gli occhi e da lontano vide quel luogo. Allora Abramo disse ai suoi servi: «Fermatevi qui con l’asino; io e il ragazzo andremo fin lassù, ci prostreremo e poi ritorneremo da voi». Abramo prese la legna dell’olocausto e la caricò sul figlio Isacco, prese in mano il fuoco e il coltello, poi proseguirono tutti e due insieme.
Isacco si rivolse al padre Abramo e disse: «Padre mio!». Rispose: «Eccomi, figlio mio». Riprese: «Ecco qui il fuoco e la legna, ma dov’è l’agnello per l’olocausto?». Abramo rispose: «Dio stesso si provvederà l’agnello per l’olocausto, figlio mio!». Proseguirono tutti e due insieme.
Così arrivarono al luogo che Dio gli aveva indicato; qui Abramo costruì l’altare, collocò la legna, legò suo figlio Isacco e lo depose sull’altare, sopra la legna. Poi Abramo stese la mano e prese il coltello per immolare suo figlio.
Ma l’angelo del Signore lo chiamò dal cielo e gli disse: «Abramo, Abramo!». Rispose: «Eccomi!». L’angelo disse: «Non stendere la mano contro il ragazzo e non fargli niente! Ora so che tu temi Dio e non mi hai rifiutato tuo figlio, il tuo unigenito».
Allora Abramo alzò gli occhi e vide un ariete, impigliato con le corna in un cespuglio. Abramo andò a prendere l’ariete e lo offrì in olocausto invece del figlio.
Abramo chiamò quel luogo “Il Signore vede”; perciò oggi si dice: «Sul monte il Signore si fa vedere».
L’angelo del Signore chiamò dal cielo Abramo per la seconda volta e disse: «Giuro per me stesso, oracolo del Signore: perché tu hai fatto questo e non hai risparmiato tuo figlio, il tuo unigenito, io ti colmerò di benedizioni e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici. Si diranno benedette nella tua discendenza tutte le nazioni della terra, perché tu hai obbedito alla mia voce».
Abramo tornò dai suoi servi; insieme si misero in cammino verso Bersabea e Abramo abitò a Bersabea. Parola di Dio.

Io rimango sempre colpito dai grandi padri della fede. Pensate ad Abramo, alla sua pazienza di fronte a Dio: «Mi hai promesso una discendenza nonostante la sterilità di Sara e perché mi hai fatto aspettare di raggiungere l’età di 75 anni? Poi, dal giorno della promessa, altri 24 anni di attesa per avere mio figlio. E infine, dopo 15 anni, mi vieni a chiedere la vita di Isacco: chi sei tu, o mio Dio?». Abramo non maledice Dio, ma nel suo cuore crede fermamente che Dio può suscitare figli anche dalle pietre: Dio è Dio!
Ecco l’atteggiamento liberante: se vuoi lasciarti conquistare da Dio, non fermarti davanti al suo silenzio, va' oltre l’assurdo di Dio, va' oltre al suo disordine, va' dritto a lui. Inizia allora per te la grande fase della pienezza della vita! In fondo noi vogliamo Dio ma in realtà non lo vogliamo, perché rifiutiamo di entrare nel dramma che Dio crea su questa terra: invece tu va' oltre l’assurdo, va' oltre, mettiti col tuo Dio ed affronta con lui la nube oscura e con lui vivi; affronta il “disordine” di Dio su questa terra, affronta anche il silenzio di Dio ma vai da lui! Entra nel mistero di Dio, non un dio fabbricato da te ma il Dio di Abramo, di Isacco, di Giacobbe, il Dio che dà la vita e la toglie.
SALMO 114 (115)

Camminerò alla presenza del Signore nella terra dei viventi.

Amo il Signore, perché ascolta
il grido della mia preghiera.
Verso di me ha teso l’orecchio
nel giorno in cui lo invocavo.		

Mi stringevano funi di morte,
ero preso nei lacci degli inferi,
ero preso da tristezza e angoscia.
Allora ho invocato il nome del Signore:
«Ti prego, liberami, Signore».	

Pietoso e giusto è il Signore,
il nostro Dio è misericordioso.
Il Signore protegge i piccoli:
ero misero ed egli mi ha salvato.	

Sì, hai liberato la mia vita dalla morte,
i miei occhi dalle lacrime,
i miei piedi dalla caduta.
Io camminerò alla presenza del Signore
nella terra dei viventi. 		

Alleluia, alleluia.
Dio ha riconciliato a sé il mondo in Cristo,
affidando a noi la parola della riconciliazione.
Alleluia.

DAL VANGELO SECONDO MATTEO (Mt 9, 1-8)	
In quel tempo, salito su una barca, Gesù passò all’altra riva e giunse nella sua città. Ed ecco, gli portavano un paralitico disteso su un letto. Gesù, vedendo la loro fede, disse al paralitico: «Coraggio, figlio, ti sono perdonati i peccati». Allora alcuni scribi dissero fra sé: «Costui bestemmia». Ma Gesù, conoscendo i loro pensieri, disse: «Perché pensate cose malvagie nel vostro cuore? Che cosa infatti è più facile: dire “Ti sono perdonati i peccati”, oppure dire “Àlzati e cammina”? Ma, perché sappiate che il Figlio dell’uomo ha il potere sulla terra di perdonare i peccati: Àlzati – disse allora al paralitico –, prendi il tuo letto e va’ a casa tua». Ed egli si alzò e andò a casa sua.
Le folle, vedendo questo, furono prese da timore e resero gloria a Dio che aveva dato un tale potere agli uomini. Parola del Signore.

Prima di guarire il paralitico, Gesù gli disse: «Ti sono rimessi i tuoi peccati. A cosa serve infatti ridarti l’uso delle gambe, se non guarisci dal peccato e rimani immerso in esso?». Dovremmo capire la Provvidenza di Dio: noi chiamiamo “disgrazie” le cose che ci capitano e che a noi sembrano negative, e non capiamo la Provvidenza di Dio, che opera attraverso quelle cose. C’è un’azione educativa di Dio che è fantastica! L’importante è che tu non resista a Dio. Lui ti rispetta e non ti abbandona mai!

Venerdì 5 Luglio
S. Antonio M. Zaccaria (mf); Bb. Matteo Lambert e c.

DAL LIBRO DELLA GÈNESI (Gen 23, 1-4.19; 24, 1-8.62-67)
Gli anni della vita di Sara furono centoventisette: questi furono gli anni della vita di Sara. Sara morì a Kiriat-Arbà, cioè Ebron, nella terra di Canaan, e Abramo venne a fare il lamento per Sara e a piangerla.
Poi Abramo si staccò dalla salma e parlò agli Ittiti: «Io sono forestiero e di passaggio in mezzo a voi. Datemi la proprietà di un sepolcro in mezzo a voi, perché io possa portar via il morto e seppellirlo». Abramo seppellì Sara, sua moglie, nella caverna del campo di Macpela di fronte a Mamre, cioè Ebron, nella terra di Canaan.
Abramo era ormai vecchio, avanti negli anni, e il Signore lo aveva benedetto in tutto. Allora Abramo disse al suo servo, il più anziano della sua casa, che aveva potere su tutti i suoi beni: «Metti la mano sotto la mia coscia e ti farò giurare per il Signore, Dio del cielo e Dio della terra, che non prenderai per mio figlio una moglie tra le figlie dei Cananei, in mezzo ai quali abito, ma che andrai nella mia terra, tra la mia parentela, a scegliere una moglie per mio figlio Isacco».
Gli disse il servo: «Se la donna non mi vuol seguire in questa terra, dovrò forse ricondurre tuo figlio alla terra da cui tu sei uscito?». Gli rispose Abramo: «Guàrdati dal ricondurre là mio figlio! Il Signore, Dio del cielo e Dio della terra, che mi ha preso dalla casa di mio padre e dalla mia terra natia, che mi ha parlato e mi ha giurato: “Alla tua discendenza darò questa terra”, egli stesso manderà il suo angelo davanti a te, perché tu possa prendere di là una moglie per mio figlio. Se la donna non vorrà seguirti, allora sarai libero dal giuramento a me fatto; ma non devi ricondurre là mio figlio».
[Dopo molto tempo] Isacco rientrava dal pozzo di Lacai‑Roì; abitava infatti nella regione del Negheb. Isacco uscì sul far della sera per svagarsi in campagna e, alzando gli occhi, vide venire i cammelli. Alzò gli occhi anche Rebecca, vide Isacco e scese subito dal cammello. E disse al servo: «Chi è quell’uomo che viene attraverso la campagna incontro a noi?». Il servo rispose: «È il mio padrone». Allora ella prese il velo e si coprì. Il servo raccontò a Isacco tutte le cose che aveva fatto. Isacco introdusse Rebecca nella tenda che era stata di sua madre Sara; si prese in moglie Rebecca e l’amò. Isacco trovò conforto dopo la morte della madre. Parola di Dio.

Abramo seppellì Sara a Macpela (“la grotta doppia”), nome dato ad una caverna e al campo in cui la caverna era situata a Hebron. Vi furono sepolti Abramo, Sara, Isacco, Rebecca, Lia, Giacobbe. Abramo ormai molto vecchio combina il matrimonio del suo figlio Isacco.
Il suo servo deve cercare una moglie per Isacco tra i parenti di Abramo, ma Isacco non deve ritornare in Mesopotamia. Il servo va ad Aram Naharaim (Aram, dei due fiumi, il Tigri e l’Eufrate) ed incontra Rebecca figlia di Betuel, figlio di Nacor, fratello di Abramo. La ragazza è la moglie ideale perché bella e vergine.
Coloro che si fidano di Dio e lo amano sono giusti ed attraverso essi Dio conduce la storia. A che serve vivere al di fuori di Dio, per cose che finiscono? Dì il tuo sì al Signore! Se non l’hai detto perché aspetti?

SALMO 105 (106)

Rendete grazie al Signore, perché è buono.

Rendete grazie al Signore, perché è buono,
perché il suo amore è per sempre.
Chi può narrare le prodezze del Signore,
far risuonare tutta la sua lode? 		

Beati coloro che osservano il diritto
e agiscono con giustizia in ogni tempo.
Ricòrdati di me, Signore, per amore del tuo popolo. 	

Visitami con la tua salvezza,
perché io veda il bene dei tuoi eletti,
gioisca della gioia del tuo popolo,
mi vanti della tua eredità. 		

Alleluia, alleluia.
Venite a me, voi tutti che siete stanchi e oppressi,
e io vi darò ristoro, dice il Signore.
Alleluia.

DAL VANGELO SECONDO MATTEO (Mt 9, 9-13)	
In quel tempo, Gesù, vide un uomo, chiamato Matteo, seduto al banco delle imposte, e gli disse: «Seguimi». Ed egli si alzò e lo seguì.
Mentre sedeva a tavola nella casa, sopraggiunsero molti pubblicani e peccatori e se ne stavano a tavola con Gesù e con i suoi discepoli. Vedendo ciò, i farisei dicevano ai suoi discepoli: «Come mai il vostro maestro mangia insieme ai pubblicani e ai peccatori?». Udito questo, disse: «Non sono i sani che hanno bisogno del medico, ma i malati. Andate a imparare che cosa vuol dire: “Misericordia io voglio e non sacrifici”. Io non sono venuto infatti a chiamare i giusti, ma i peccatori». Parola del Signore.
L’uomo che riscuote le tasse si chiama Levi in Mc 2,14 e in Lc 5,27-29. Il nome Matteo è riportato qui e in tutte e due le liste degli apostoli. Coloro che riscuotevano le tasse, le riscuotevano a favore dei Romani. Tutti costoro erano odiatissimi perché collaborazionisti ed erano assimilati ai peccatori. Erano degli oppressori per i Giudei, perché estorcevano le tasse fino all’ultimo centesimo.
«Il vostro maestro mangia con i peccatori», mentre con loro non si doveva avere alcun contatto. Come chi non si sente malato non va dal medico, così chi non si sente peccatore non va da Gesù.
La presunta innocenza dei farisei non permette loro di incontrarsi con Gesù.
Sovente riduciamo il nostro prossimo al suo difetto, al suo peccato. Diciamo: «Quello è un ladro». Non affermiamo: «È un uomo che ha rubato». Noi vogliamo solo che rimanga ladro. «Quello è un vagabondo»: non diciamo che è una persona non impegnata nel lavoro, vogliamo che sia un vagabondo e rimanga tale.
Il cristiano crede a ciò che umanamente sembra impossibile perché crede nella presenza di Gesù, nella storia di Gesù che fa nuove tutte le cose. Il nostro atteggiamento verso tutti è di credere che in ogni persona c’è qualcosa di buono e comportarci di conseguenza.

Sabato 6 Luglio
S. Maria Goretti (mf); B. Maria Teresa Ledochowska

DAL LIBRO DELLA GÈNESI (Gen 27, 1-5.15-29)
Isacco era vecchio e gli occhi gli si erano così indeboliti che non ci vedeva più. Chiamò il figlio maggiore, Esaù, e gli disse: «Figlio mio». Gli rispose: «Eccomi». Riprese: «Vedi, io sono vecchio e ignoro il giorno della mia morte. Ebbene, prendi le tue armi, la tua farètra e il tuo arco, va’ in campagna e caccia per me della selvaggina. Poi preparami un piatto di mio gusto e portamelo; io lo mangerò affinché possa benedirti prima di morire». Ora Rebecca ascoltava, mentre Isacco parlava al figlio Esaù. Andò dunque Esaù in campagna a caccia di selvaggina da portare a casa.
Rebecca prese i vestiti più belli del figlio maggiore, Esaù, che erano in casa presso di lei, e li fece indossare al figlio minore, Giacobbe; con le pelli dei capretti rivestì le sue braccia e la parte liscia del collo. Poi mise in mano a suo figlio Giacobbe il piatto e il pane che aveva preparato.
Così egli venne dal padre e disse: «Padre mio». Rispose: «Eccomi; chi sei tu, figlio mio?». Giacobbe rispose al padre: «Io sono Esaù, il tuo primogenito. Ho fatto come tu mi hai ordinato. Àlzati dunque, siediti e mangia la mia selvaggina, perché tu mi benedica». Isacco disse al figlio: «Come hai fatto presto a trovarla, figlio mio!». Rispose: «Il Signore tuo Dio me l’ha fatta capitare davanti». Ma Isacco gli disse: «Avvicìnati e lascia che ti tocchi, figlio mio, per sapere se tu sei proprio il mio figlio Esaù o no».
Giacobbe si avvicinò a Isacco suo padre, il quale lo toccò e disse: «La voce è la voce di Giacobbe, ma le braccia sono le braccia di Esaù». Così non lo riconobbe, perché le sue braccia erano pelose come le braccia di suo fratello Esaù, e lo benedisse. Gli disse ancora: «Tu sei proprio il mio figlio Esaù?». Rispose: «Lo sono». Allora disse: «Servimi, perché possa mangiare della selvaggina di mio figlio, e ti benedica». Gliene servì ed egli mangiò, gli portò il vino ed egli bevve.
Poi suo padre Isacco gli disse: «Avvicìnati e baciami, figlio mio!». Gli si avvicinò e lo baciò. Isacco aspirò l’odore degli abiti di lui e lo benedisse: «Ecco, l’odore del mio figlio come l’odore di un campo che il Signore ha benedetto. Dio ti conceda rugiada dal cielo, terre grasse, frumento e mosto in abbondanza. Popoli ti servano e genti si prostrino davanti a te. Sii il signore dei tuoi fratelli e si prostrino davanti a te i figli di tua madre. Chi ti maledice sia maledetto e chi ti benedice sia benedetto!». Parola di Dio.

Una benedizione o una maledizione (opposto della benedizione) è operante appena viene effettuata, per questo non può essere ritirata. Isacco quindi non può ritirare la benedizione data a Giacobbe, anche se carpita con l’inganno. Isacco, ormai vecchio e cieco, con la benedizione a Giacobbe benedice la nazione che discenderà da lui. Gli Israeliti saranno benedetti nella fertilità della terra e saranno i dominatori dei loro nemici.
L’inganno combinato da Rebecca è un male e rimane male per sempre, però Dio, che non approva quel male, cerca di diminuirne le conseguenze negative e di sviluppare il maggior bene possibile. Dio guida la storia, ricavando il bene anche dal male, ma l’odio di Esaù e Giacobbe ha continuato ad esistere ed esiste anche oggi nei loro discendenti. Noi in Cristo siamo in un nuovo mondo basato sull’amore, sulla giustizia, sulla verità. Sperimenta oggi l’amore incondizionato a Gesù e agli altri e vedrai la salvezza.

SALMO 134 (135)

Lodate il Signore, perché il Signore è buono.

Lodate il nome del Signore,
lodatelo, servi del Signore,
voi che state nella casa del Signore,
negli atri della casa del nostro Dio. 		

Lodate il Signore, perché il Signore è buono;
cantate inni al suo nome, perché è amabile.
Il Signore si è scelto Giacobbe,
Israele come sua proprietà. 		

Sì, riconosco che il Signore è grande,
il Signore nostro più di tutti gli dèi.
Tutto ciò che vuole
il Signore lo compie in cielo e sulla terra,
nei mari e in tutti gli abissi. 		

Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.

DAL VANGELO SECONDO MATTEO (Mt 9, 14-17)	
In quel tempo, si avvicinarono a Gesù i discepoli di Giovanni e gli dissero: «Perché noi e i farisei digiuniamo molte volte, mentre i tuoi discepoli non digiunano?». E Gesù disse loro: «Possono forse gli invitati a nozze essere in lutto finché lo sposo è con loro? Ma verranno giorni quando lo sposo sarà loro tolto, e allora digiuneranno. Nessuno mette un pezzo di stoffa grezza su un vestito vecchio, perché il rattoppo porta via qualcosa dal vestito e lo strappo diventa peggiore. Né si versa vino nuovo in otri vecchi, altrimenti si spaccano gli otri e il vino si spande e gli otri vanno perduti. Ma si versa vino nuovo in otri nuovi, e così l’uno e gli altri si conservano». Parola del Signore.

Gesù è il vino nuovo che richiede otri nuovi: dà origine a mondi vitali nuovi dove si realizza il regno di Dio che è un regno di verità, giustizia e amore. Questa società non è redimibile, è però migliorabile. Questa società va sostituita da una nuova società, quella del gratuito, da un’altra civiltà, quella dell’amore. Solo mondi vitali nuovi, dove regna la giustizia di Dio, possono lievitare una società disumana come questa. Per migliorarla ci vogliono degli infiltrati di Dio che vi entrino dentro e spezzino i meccanismi perversi che la regolano. Il regno di Dio, andrà avanti con modelli nuovi di società (otri nuovi) che per trapianto vitale si allargano fino agli estremi confini della terra.



DOMENICA 7 LUGLIO
S. Panteno di Alessandria; S. Odone
XIV Domenica del Tempo Ordinario

DAL LIBRO DEL PROFETA ISAÌA (Is 66, 10-14c)
Rallegratevi con Gerusalemme, esultate per essa tutti voi che l’amate. Sfavillate con essa di gioia tutti voi che per essa eravate in lutto.
Così sarete allattati e vi sazierete al seno delle sue consolazioni; succhierete e vi delizierete al petto della sua gloria. Perché così dice il Signore: «Ecco, io farò scorrere verso di essa, come un fiume, la pace; come un torrente in piena, la gloria delle genti. Voi sarete allattati e portati in braccio, e sulle ginocchia sarete accarezzati. Come una madre consola un figlio, così io vi consolerò; a Gerusalemme sarete consolati. Voi lo vedrete e gioirà il vostro cuore, le vostre ossa saranno rigogliose come l’erba.
La mano del Signore si farà conoscere ai suoi servi». Parola di Dio.

«Rallegratevi con Gerusalemme»: è il segno di un mondo rinnovato. Perché sfavillare di gioia? Perché l’unità si è ricomposta tra noi e Dio per cui siamo veramente nel regno dell’amore, della verità, della giustizia e della pace. Si è entrati nel regno dove la gratuità è modo di essere e conseguentemente la gioia è sempre nel cuore.
Gli indicatori infallibili che il regno è arrivato sono i piccoli, i deboli, coloro che Dio ha scelto come il simbolo di ogni redenzione.
Non importa se chi vive nel nuovo mondo ha difetti, limiti, peccati: quando l’amore sarà pieno non ci sarà più il peccato, ma la novità sta nello sbarco nel regno di Dio che è regno d’amore, dove cioè viene fatto il dono della propria vita, perché l’altro viene riconosciuto nella sua infinita dignità.
Sei libero, la tua gioia non dipende più dagli applausi degli altri o dai fischi, non dipende dalla salute o dalla malattia, non dipende dalla solitudine o dalla presenza di molte persone attorno a te: ormai non dipendi più dal limite delle cose, ma sei entrato nella definitività del regno. Allora dal cuore sgorga questo grido: «Signore, tu sei il mio unico bene!»!

SALMO 65 (66)

Acclamate Dio, voi tutti della terra.

Acclamate Dio, voi tutti della terra,
cantate la gloria del suo nome,
dategli gloria con la lode.
Dite a Dio: «Terribili sono le tue opere!».	

«A te si prostri tutta la terra,
a te canti inni, canti al tuo nome».
Venite e vedete le opere di Dio,
terribile nel suo agire sugli uomini.		

Egli cambiò il mare in terraferma;
passarono a piedi il fiume:
per questo in lui esultiamo di gioia.
Con la sua forza domina in eterno.

Venite, ascoltate, voi tutti che temete Dio,
e narrerò quanto per me ha fatto.
Sia benedetto Dio,
che non ha respinto la mia preghiera,
non mi ha negato la sua misericordia. 	

DALLA LETTERA DI SAN PAOLO APOSTOLO AI GÀLATI (Gal 6, 14-18)
Fratelli, quanto a me non ci sia altro vanto che nella croce del Signore nostro Gesù Cristo, per mezzo della quale il mondo per me è stato crocifisso, come io per il mondo.
Non è infatti la circoncisione che conta, né la non circoncisione, ma l’essere nuova creatura. E su quanti seguiranno questa norma sia pace e misericordia, come su tutto l’Israele di Dio.
D’ora innanzi nessuno mi procuri fastidi: io porto le stigmate di Gesù sul mio corpo.
La grazia del Signore nostro Gesù Cristo sia con il vostro spirito, fratelli. Amen. Parola di Dio.

Se non ti immergi in Cristo, come puoi tu da solo diventare creatura nuova? Più vado avanti nel mondo e più mi convinco che fuori di Gesù non c’è salvezza: ognuno bada al suo interesse, ognuno bada al suo comodo.
In fondo i cristiani - dice bene la lettera a Diogneto - sono come l’anima del mondo, non perché essi sono buoni, ma per il dono che è Cristo, che è la creatura nuova. Che voglia di santità! Ma non di essere santo, pensando «Voglio diventare santo» e pensi che un giorno sarai messo in una nicchia con tutta la fumarola delle candele, poveri santi! Non pensare a quella di santità lì, fatti invece prendere dal desiderio che Gesù regni dentro di te!

Alleluia, alleluia.
La pace di Cristo regni nei vostri cuori;
la parola di Cristo abiti tra voi nella sua ricchezza.
Alleluia.

DAL VANGELO SECONDO LUCA (Lc 10, 1-9)	
In quel tempo, il Signore designò altri settantadue e li inviò a due a due davanti a sé in ogni città e luogo dove stava per recarsi.
Diceva loro: «La messe è abbondante, ma sono pochi quelli che vi lavorano! Pregate dunque il signore della messe, perché mandi chi lavori nella sua messe! Andate: ecco, vi mando come agnelli in mezzo a lupi; non portate borsa, né sacca, né sandali e non fermatevi a salutare nessuno lungo la strada.
In qualunque casa entriate, prima dite: “Pace a questa casa!”. Se vi sarà un figlio della pace, la vostra pace scenderà su di lui, altrimenti ritornerà su di voi. Restate in quella casa, mangiando e bevendo di quello che hanno, perché chi lavora ha diritto alla sua ricompensa. Non passate da una casa all’altra.
Quando entrerete in una città e vi accoglieranno, mangiate quello che vi sarà offerto, guarite i malati che vi si trovano, e dite loro: “È vicino a voi il regno di Dio”». Parola del Signore.

Il regno di Dio indica iniziativa, fantasia, intraprendenza, cioè presenza a Dio e presenza all’uomo; e se sei presente all’uomo leggi continuamente la risposta che devi dare al grido dell’uomo. Ecco che la vita umana non può essere una vita borghese, una vita fatti di beni che vengono posseduti, di accomodamenti, di sistemazioni, e in questa sistemazione, in questo accomodamento ci si mette anche Dio. Non è così!
Siamo stati fatti da Dio, siamo fatti per lui, siamo fatti per realizzare la vita di Dio nel mondo, per portare avanti la redenzione!
Chiunque è in Cristo è una nuova creatura. Il nostro scopo nella vita è fare i cieli nuovi, le nuove terre dove regna la giustizia di Dio! I vostri figli vi chiedono finalmente un mondo di giustizia, ma non la giustizia degli uomini, la giustizia di Dio! Dio vi prova attraverso i vostri figli! Non siate preoccupati della sopravvivenza fisica, sappiate entrare in una missione stupenda: costruire insieme il mondo di Dio! Non aspettatevi l’applauso della gente, e anche se fischiano andate avanti! Sollevate le mani cadenti, rinvigorite le ginocchia. Lo Spirito Santo vi mette alla prova, non tiratevi indietro! Non chiudetevi nei vostri confini, spaziate nell’infinito di Dio! 

Lunedì 8 Luglio
Ss. Aquila e Priscilla; S. Adriano III; B. Pietro Vigne

DAL LIBRO DELLA GÈNESI (Gen 28, 10-22a)
In quei giorni, Giacobbe partì da Bersabea e si diresse verso Carran. Capitò così in un luogo, dove passò la notte, perché il sole era tramontato; prese là una pietra, se la pose come guanciale e si coricò in quel luogo.
Fece un sogno: una scala poggiava sulla terra, mentre la sua cima raggiungeva il cielo; ed ecco, gli angeli di Dio salivano e scendevano su di essa. Ecco, il Signore gli stava davanti e disse: «Io sono il Signore, il Dio di Abramo, tuo padre, e il Dio di Isacco. A te e alla tua discendenza darò la terra sulla quale sei coricato. La tua discendenza sarà innumerevole come la polvere della terra; perciò ti espanderai a occidente e a oriente, a settentrione e a mezzogiorno. E si diranno benedette, in te e nella tua discendenza, tutte le famiglie della terra. Ecco, io sono con te e ti proteggerò dovunque tu andrai; poi ti farò ritornare in questa terra, perché non ti abbandonerò senza aver fatto tutto quello che ti ho detto».
Giacobbe si svegliò dal sonno e disse: «Certo, il Signore è in questo luogo e io non lo sapevo». Ebbe timore e disse: «Quanto è terribile questo luogo! Questa è proprio la casa di Dio, questa è la porta del cielo».
La mattina Giacobbe si alzò, prese la pietra che si era posta come guanciale, la eresse come una stele e versò olio sulla sua sommità. E chiamò quel luogo Betel, mentre prima di allora la città si chiamava Luz.
Giacobbe fece questo voto: «Se Dio sarà con me e mi proteggerà in questo viaggio che sto facendo e mi darà pane da mangiare e vesti per coprirmi, se ritornerò sano e salvo alla casa di mio padre, il Signore sarà il mio Dio. Questa pietra, che io ho eretto come stele, sarà una casa di Dio». Parola di Dio.

Che cosa significa la scala che «poggiava sulla terra mentre la sua cima raggiungeva il cielo»? I commentatori della parola di Dio non sono concordi nell’interpretazione. Una cosa però è certa: Dio comunica con gli uomini, con il suo popolo. La scala prefigura Gesù che facendosi uomo, unisce nella sua persona Dio e l’umanità.
Dio rinnova a Giacobbe la promessa fatta ad Abramo e gli chiede la stessa fede che aveva suo nonno. Giacobbe dà inizio al tempio di Dio nella città di Luz, che non porterà più quel nome, ma prenderà il nome Betel (casa di Dio).
È interessante contemplare come Dio conduce la storia. Per noi c’è un prima e un dopo, un passato e un futuro. Per Iddio invece è tutto presente, anche ciò che accadrà e ciò che per noi è considerato futuro per lui è già presente! Permettete un paragone che può essere banale. Come il navigatore, mentre ti guida per viaggi lunghissimi ha tutto presente, ma ti fa vedere il tragitto tratto dopo tratto, così Dio ha tutto presente il cammino di ogni essere. Il futuro e il passato sono termini relativi a chi sta percorrendo il cammino; per Iddio invece è tutto presente. Ogni cosa è immersa nel suo amore infinito.

SALMO 90 (91)

Mio Dio, in te confido.

Chi abita al riparo dell’Altissimo
passerà la notte all’ombra dell’Onnipotente.
Io dico al Signore: «Mio rifugio e mia fortezza,
mio Dio in cui confido».		 	

Egli ti libererà dal laccio del cacciatore,
dalla peste che distrugge.
Ti coprirà con le sue penne,
sotto le sue ali troverai rifugio;
la sua fedeltà ti sarà scudo e corazza. 	

«Lo libererò, perché a me si è legato,
lo porrò al sicuro, perché ha conosciuto il mio nome.
Mi invocherà e io gli darò risposta;
nell’angoscia io sarò con lui». 	

Alleluia, alleluia.
Il salvatore nostro Cristo Gesù ha vinto la morte
e ha fatto risplendere la vita per mezzo del Vangelo.
Alleluia.

DAL VANGELO SECONDO MATTEO (Mt 9, 18-26)	
In quel tempo, [mentre Gesù parlava,] giunse uno dei capi, gli si prostrò dinanzi e disse: «Mia figlia è morta proprio ora; ma vieni, imponi la tua mano su di lei ed ella vivrà». Gesù si alzò e lo seguì con i suoi discepoli.
Ed ecco, una donna, che aveva perdite di sangue da dodici anni, gli si avvicinò alle spalle e toccò il lembo del suo mantello. Diceva infatti tra sé: «Se riuscirò anche solo a toccare il suo mantello, sarò salvata». Gesù si voltò, la vide e disse: «Coraggio, figlia, la tua fede ti ha salvata». E da quell’istante la donna fu salvata.
Arrivato poi nella casa del capo e veduti i flautisti e la folla in agitazione, Gesù disse: «Andate via! La fanciulla infatti non è morta, ma dorme». E lo deridevano. Ma dopo che la folla fu cacciata via, egli entrò, le prese la mano e la fanciulla si alzò. E questa notizia si diffuse in tutta quella regione. Parola del Signore.

Dal capo della sinagoga vengono inviate a Giairo delle persone per comunicargli che la figlia era morta e quindi di non disturbare ulteriormente il maestro. Queste persone vedevano in Gesù un qualcosa di simile a un mago che guariva e basta. In Giairo, invece, c’era una fiducia nascente; stava instaurando con Gesù un rapporto che porta a fidarsi e a obbedire in ciò che è assurdo o almeno sembra tale. Gesù dice a Giairo: «Non temere, continua solo ad avere fede, cioè a tenere con me quel rapporto che prescinde dal miracolo. Poi se il miracolo ci sarà è un’altra questione». Anche alla donna che aveva forti perdite di sangue e che desiderava ottenere la guarigione Gesù risponde: «La tua fede ti ha salvato». In altre parole: «La tua relazione con Dio è la cosa più importante. Parla sempre con Dio come a un Padre. Raccontagli tutto, e sii pronta a tutto, anche a compiere qualsiasi sacrificio pur di rimanere in lui anche nelle situazioni impossibili».
Come è il tuo rapporto di fede con Gesù? Oggi di' a Gesù: «Io sarò sempre con te, o Signore, e farò tutto ciò che mi dici, anche l’assurdo!».

Martedì 9 Luglio
Ss. Agostino Zhao Rong e c. (mf); S. Veronica Giuliani

Ss. Agostino Zhao Rong fu un sacerdote cinese martire. Come soldato aveva assistito alle persecuzioni e ai supplizi inflitti ai cristiani cinesi e si era convertito nell’assistere alla condotta da loro tenuta nelle torture. Divenuto sacerdote, fu arrestato e torturato. Morì in carcere nel 1815. È stato canonizzato da Giovanni Paolo II insieme ad altri centodiciotto martiri della Cina.

DAL LIBRO DELLA GÈNESI (Gen 32, 23-33)
In quei giorni, di notte Giacobbe si alzò, prese le due mogli, le due schiave, i suoi undici bambini e passò il guado dello Iabbok. Li prese, fece loro passare il torrente e portò di là anche tutti i suoi averi.
Giacobbe rimase solo e un uomo lottò con lui fino allo spuntare dell’aurora. Vedendo che non riusciva a vincerlo, lo colpì all’articolazione del femore e l’articolazione del femore di Giacobbe si slogò, mentre continuava a lottare con lui.
Quello disse: «Lasciami andare, perché è spuntata l’aurora». Giacobbe rispose: «Non ti lascerò, se non mi avrai benedetto!». Gli domandò: «Come ti chiami?». Rispose: «Giacobbe». Riprese: «Non ti chiamerai più Giacobbe, ma Israele, perché hai combattuto con Dio e con gli uomini e hai vinto!». Giacobbe allora gli chiese: «Svelami il tuo nome». Gli rispose: «Perché mi chiedi il nome?». E qui lo benedisse.
Allora Giacobbe chiamò quel luogo Penuèl: «Davvero – disse – ho visto Dio faccia a faccia, eppure la mia vita è rimasta salva».
Spuntava il sole, quando Giacobbe passò Penuèl e zoppicava all’anca. Per questo gli Israeliti, fino ad oggi, non mangiano il nervo sciatico, che è sopra l’articolazione del femore, perché quell’uomo aveva colpito l’articolazione del femore di Giacobbe nel nervo sciatico. Parola di Dio.

Dio vuole che l’uomo affronti faccia a faccia tutte le situazioni e tutti i problemi e unito a Dio li risolva. Talora, come succede fra due amici, avvengono discussioni perché i punti di vista dei due non coincidono. Mentre le divergenze si manifestano, la lotta diventa forte pur non causando la separazione. Così capita anche fra i santi e Dio: Geremia rimprovera Dio dicendosi da lui sedotto; Elia inizia lo sciopero con Dio; Mosè rifiuta la missione che Dio gli dà adducendo scuse. Perfino Gesù, l’Emmanuel, il Dio con noi, supplica il Padre di modificare il suo progetto su di lui. Nei santi la discussione si conclude sempre nell’adesione totale al disegno di Dio; in noi tante volte si conclude uscendo dal disegno di Dio. È la nostra insipienza che causa la perdita della nostra vita. Signore aumenta la nostra fede!

SALMO 16 (17)

Nella giustizia, Signore, contemplerò il tuo volto.

Ascolta, Signore, la mia giusta causa,
sii attento al mio grido.
Porgi l’orecchio alla mia preghiera:
sulle mie labbra non c’è inganno.		

Dal tuo volto venga per me il giudizio,
i tuoi occhi vedano la giustizia.
Saggia il mio cuore, scrutalo nella notte,
provami al fuoco: non troverai malizia. 		

Io t’invoco poiché tu mi rispondi, o Dio;
tendi a me l’orecchio, ascolta le mie parole,
mostrami i prodigi della tua misericordia,
tu che salvi dai nemici chi si affida alla tua destra.	

Custodiscimi come pupilla degli occhi
all’ombra delle tue ali nascondimi.
Io nella giustizia contemplerò il tuo volto,
al risveglio mi sazierò della tua immagine. 	

Alleluia, alleluia.
Io sono il buon pastore, dice il Signore,
conosco le mie pecore e le mie pecore conoscono me.
Alleluia.

DAL VANGELO SECONDO MATTEO (Mt 9, 32-38)	
In quel tempo, presentarono a Gesù un muto indemoniato. E dopo che il demonio fu scacciato, quel muto cominciò a parlare. E le folle, prese da stupore, dicevano: «Non si è mai vista una cosa simile in Israele!». Ma i farisei dicevano: «Egli scaccia i demòni per opera del principe dei demòni».
Gesù percorreva tutte le città e i villaggi, insegnando nelle loro sinagoghe, annunciando il vangelo del Regno e guarendo ogni malattia e ogni infermità. Vedendo le folle, ne sentì compassione, perché erano stanche e sfinite come pecore che non hanno pastore. Allora disse ai suoi discepoli: «La messe è abbondante, ma sono pochi gli operai! Pregate dunque il signore della messe perché mandi operai nella sua messe!». Parola del Signore.

Secondo il carattere, il tipo di intelligenza, il tipo di sentimenti che abbiamo o che non abbiamo, c’è una percezione diversa dei fatti, come per i miracoli che faceva Gesù: alcuni vedevano Dio e altri invece non vedevano per niente Dio, anzi ci vedevano il demonio. È interessante che anche a quelli che vedevano il demonio il Signore si rivelava, però con altri tempi e ci voleva anche quel momento lì, ci voleva quella contraddizione lì. Il non essere attenti a Dio che si rivela è una cosa così facile! Dio non si rivela solo nelle preghiere, dappertutto si rivela, anche nel peccato! Il Signore non smette di comunicarsi a te.
Come si rivela a te il Signore? L’azione rivelatrice di Dio non è legata a nessun mezzo ma si serve degli strumenti adatti, non perché lui è legato a degli strumenti, ma perché sono adeguati a noi. Vorrei che in questi giorni avvertiste questo contatto diretto di Dio con voi e foste talmente concentrati nel sentirne la sua voce e da ripercorrere le tappe dell’autorivelazione di Dio!

Mercoledì 10 Luglio
Ss. Ruina e Seconda; Bb. Emanuele Ruiz e c.

DAL LIBRO DELLA GÈNESI (Gen 41, 55-57; 42, 5-7a.17-24a)
In quei giorni, tutta la terra d’Egitto cominciò a sentire la fame e il popolo gridò al faraone per avere il pane. Il faraone disse a tutti gli Egiziani: «Andate da Giuseppe; fate quello che vi dirà». La carestia imperversava su tutta la terra. Allora Giuseppe aprì tutti i depositi in cui vi era grano e lo vendette agli Egiziani. La carestia si aggravava in Egitto, ma da ogni paese venivano in Egitto per acquistare grano da Giuseppe, perché la carestia infieriva su tutta la terra. Arrivarono i figli d’Israele per acquistare il grano, in mezzo ad altri che pure erano venuti, perché nella terra di Canaan c’era la carestia.
Giuseppe aveva autorità su quella terra e vendeva il grano a tutta la sua popolazione. Perciò i fratelli di Giuseppe vennero da lui e gli si prostrarono davanti con la faccia a terra. Giuseppe vide i suoi fratelli e li riconobbe, ma fece l’estraneo verso di loro e li tenne in carcere per tre giorni.
Il terzo giorno Giuseppe disse loro: «Fate questo e avrete salva la vita; io temo Dio! Se voi siete sinceri, uno di voi fratelli resti prigioniero nel vostro carcere e voi andate a portare il grano per la fame delle vostre case. Poi mi condurrete qui il vostro fratello più giovane. Così le vostre parole si dimostreranno vere e non morirete». Essi annuirono.
Si dissero allora l’un l’altro: «Certo su di noi grava la colpa nei riguardi di nostro fratello, perché abbiamo visto con quale angoscia ci supplicava e non lo abbiamo ascoltato. Per questo ci ha colpiti quest’angoscia».
Ruben prese a dir loro: «Non vi avevo detto io: “Non peccate contro il ragazzo”? Ma non mi avete dato ascolto. Ecco, ora ci viene domandato conto del suo sangue». Non si accorgevano che Giuseppe li capiva, dato che tra lui e loro vi era l’interprete. Allora egli andò in disparte e pianse. Parola di Dio.

Giuseppe, quando venne venduto dai suoi fratelli come schiavo corse un pericolo di morte. Una volta arrivato alla corte del Faraone, interpretò i sogni e proprio lui, quel povero che era stato venduto dai suoi fratelli, diventò il liberatore dei suoi fratelli.
È la stessa cosa in fondo che avviene a Gesù: resosi schiavo dei suoi fratelli, viene venduto, condannato, colpito da noi, e lui libera tutti noi. È la storia sacra che si ripete!
Gesù, figlio di Dio, ha rinunciato a tutto quello che gli proveniva dal suo essere uguale a Dio e ha voluto essere in tutto e per tutto uguale all’uomo, nella sua realtà più povera, più debole, ha preso la condizione di servo, cioè di schiavo.
Tutte le volte che corriamo verso bambini che stanno per essere massacrati nel seno materno, corriamo verso Gesù che viene ancora barbaramente crocifisso e che ci grida di liberarlo dalla morte ingiusta.
Tutte le volte che il grido delle schiave arriva al tuo cuore, è Gesù che ti dà appuntamento per incontrarlo in loro e per liberarlo assieme tu e lui.
Tutte le volte che i rumori e gli orrori delle guerre, delle lotte fratricide percuotono il tuo cuore è Gesù il nostro Salvatore che ti chiede di essere con lui operatore di pace e liberatore di prigionieri, rischiando con lui anche la tua vita.
 
SALMO 32 (33)

Su di noi, Signore, sia il tuo amore.

Lodate il Signore con la cetra,
con l’arpa a dieci corde a lui cantate.
Cantate al Signore un canto nuovo,
con arte suonate la cetra e acclamate. 	

Il Signore annulla i disegni delle nazioni,
rende vani i progetti dei popoli.
Ma il disegno del Signore sussiste per sempre,
i progetti del suo cuore per tutte le generazioni. 	

Ecco, l’occhio del Signore è su chi lo teme,
su chi spera nel suo amore,
per liberarlo dalla morte
e nutrirlo in tempo di fame. 		

Alleluia, alleluia.
Il regno di Dio è vicino;
convertitevi e credete nel Vangelo.
Alleluia.

DAL VANGELO SECONDO MATTEO (Mt 10, 1-7)	
In quel tempo, chiamati a sé i suoi dodici discepoli, Gesù diede loro potere sugli spiriti impuri per scacciarli e guarire ogni malattia e ogni infermità.
I nomi dei dodici apostoli sono: primo, Simone, chiamato Pietro, e Andrea suo fratello; Giacomo, figlio di Zebedèo, e Giovanni suo fratello; Filippo e Bartolomeo; Tommaso e Matteo il pubblicano; Giacomo, figlio di Alfeo, e Taddeo; Simone il Cananeo e Giuda l’Iscariota, colui che poi lo tradì.
Questi sono i Dodici che Gesù inviò, ordinando loro: «Non andate fra i pagani e non entrate nelle città dei Samaritani; rivolgetevi piuttosto alle pecore perdute della casa d’Israele. Strada facendo, predicate, dicendo che il regno dei cieli è vicino». Parola del Signore.

Gesù non aveva frequentato le scuole dei rabbini e gli stessi suoi apostoli non avevano studiato, ed erano per questo maledetti come tutti coloro che non avevano studiato le Scritture. Gesù si è scelto i suoi apostoli nello Spirito Santo. Ha scelto quelli che ha voluto.
Lo Spirito Santo ha il compito di suscitare l’inventiva d’amore per fare crescere il regno di Dio. Gli apostoli garantiscono che è lo Spirito a muovere e seguono amorevolmente chi è mosso dallo Spirito. Non ne preferiscono uno all’altro. Tutti sono un dono di Dio. Oggi si distingue la pastorale ordinaria da quella straordinaria. Ma quella straordinaria non è anche ordinaria? La pastorale non è vivere con il popolo di Dio chiamandolo a fare del Regno di Dio un mondo che viene salvato?

Giovedì 11 Luglio
S. Benedetto, patr. Europa (f); S. Olga; S. Leonzio

Nato intorno al 470 a Norcia e morto nel 547 a Montecassino, Benedetto è il fondatore del monachesimo occidentale. È stato proclamato da Paolo VI patrono d’Europa perché impresse nella civiltà medioevale, spaurita e confusa dall’invasione dei barbari, un forte anelito spirituale, unendo alla preghiera il lavoro. I monasteri da lui fondati furono centro di irradiazione di cultura e di civiltà, oltre che di nuove tecniche di lavoro.

DAL LIBRO DEI PROVERBI (Pr 2, 1-9)
Figlio mio, se tu accoglierai le mie parole e custodirai in te i miei precetti, tendendo il tuo orecchio alla sapienza, inclinando il tuo cuore alla prudenza, se appunto invocherai l’intelligenza e rivolgerai la tua voce alla prudenza, se la ricercherai come l’argento e per averla scaverai come per i tesori, allora comprenderai il timore del Signore e troverai la conoscenza di Dio, perché il Signore dà la sapienza, dalla sua bocca escono scienza e prudenza.
Egli riserva ai giusti il successo, è scudo a coloro che agiscono con rettitudine, vegliando sui sentieri della giustizia e proteggendo le vie dei suoi fedeli.
Allora comprenderai l’equità e la giustizia, la rettitudine e tutte le vie del bene. Parola di Dio.


Il cuore è visto come la sede della vita intellettuale e morale dell’uomo; inclinando il cuore all’armonia universale l’uomo riempie se stesso di infinita sapienza. È saggio colui che cogliendo l’identità interiore di tutte le cose le capisce, le unifica, le contempla e allora l’unico timore che lo prende è quello della perdita di Dio.
La vita contemplata è sorgente del dialogo continuo con Dio, con gli uomini, con la creazione. Quale meraviglia nel contemplare la bellezza di un tramonto, di un fiore multicolore, la bellezza di un cielo, la commozione della notte illuminata dalle stelle... E quale straordinaria bellezza nel contemplare un cuore, un volto, un uomo. A volte, fermare lo sguardo ti prende il fiato e anche l’anima. Posare con pudore gli occhi sulla sapienza infinita di Dio è come gustare l’eterna perfezione d’amore che ci continua a essere elargita a piene mani.

SALMO 33 (34)

Gustate e vedete com’è buono il Signore.

Benedirò il Signore in ogni tempo,
sulla mia bocca sempre la sua lode.
Io mi glorio nel Signore:
i poveri ascoltino e si rallegrino.	

Magnificate con me il Signore,
esaltiamo insieme il suo nome.
Ho cercato il Signore: mi ha risposto
e da ogni mia paura mi ha liberato.		

Guardate a lui e sarete raggianti,
i vostri volti non dovranno arrossire.
Questo povero grida e il Signore lo ascolta,
lo salva da tutte le sue angosce.	

L’angelo del Signore si accampa
attorno a quelli che lo temono, e li libera.
Gustate e vedete com’è buono il Signore;
beato l’uomo che in lui si rifugia.		

Temete il Signore, suoi santi:
nulla manca a coloro che lo temono.
I leoni sono miseri e affamati,
ma a chi cerca il Signore non manca alcun bene. 	

Alleluia, alleluia.
Beati i poveri in spirito,
perché di essi è il regno dei cieli.
Alleluia.

DAL VANGELO SECONDO MATTEO (Mt 19, 27-29)	
In quel tempo, Pietro, disse a Gesù: «Ecco, noi abbiamo lasciato tutto e ti abbiamo seguito; che cosa dunque ne avremo?». E Gesù disse loro: «In verità io vi dico: voi che mi avete seguito, quando il Figlio dell’uomo sarà seduto sul trono della sua gloria, alla rigenerazione del mondo, siederete anche voi su dodici troni a giudicare le dodici tribù d’Israele. Chiunque avrà lasciato case, o fratelli, o sorelle, o padre, o madre, o figli, o campi per il mio nome, riceverà cento volte tanto e avrà in eredità la vita eterna».
Parola del Signore.

Più andrete avanti e più sarete forti nella misura che saprete fissare il vostro sguardo in Cristo e direte: «Signore, prima di ogni cosa tu». E allora avrete tutto, avrete il centuplo in questa vita e la pienezza della gioia! Sentirete come cambiano d’importanza le cose! Soprattutto non potrete soffocare lo Spirito di profezia dei vostri cuori nelle stupidità di un mondo che non è più capace neanche di sentire! Fratelli, siamo chiamati ad essere testimoni del Signore, a camminare nelle sue vie, ad immergerci in lui!

Venerdì 12 Luglio
Ss. Nabore e Felice; S, Giovanni Gualberto

DAL LIBRO DELLA GÈNESI (Gen 46, 1-7. 28-30)
In quei giorni, Israele levò le tende con quanto possedeva e arrivò a Bersabea, dove offrì sacrifici al Dio di suo padre Isacco.
Dio disse a Israele in una visione nella notte: «Giacobbe, Giacobbe!». Rispose: «Eccomi!». Riprese: «Io sono Dio, il Dio di tuo padre. Non temere di scendere in Egitto, perché laggiù io farò di te una grande nazione. Io scenderò con te in Egitto e io certo ti farò tornare. Giuseppe ti chiuderà gli occhi con le sue mani».
Giacobbe partì da Bersabea e i figli d’Israele fecero salire il loro padre Giacobbe, i loro bambini e le loro donne sui carri che il faraone aveva mandato per trasportarlo. Presero il loro bestiame e tutti i beni che avevano acquistato nella terra di Canaan e vennero in Egitto, Giacobbe e con lui tutti i suoi discendenti. Egli condusse con sé in Egitto i suoi figli e i nipoti, le sue figlie e le nipoti, tutti i suoi discendenti.
Egli aveva mandato Giuda davanti a sé da Giuseppe, perché questi desse istruzioni in Gosen prima del suo arrivo. Arrivarono quindi alla terra di Gosen. Allora Giuseppe fece attaccare il suo carro e salì incontro a Israele, suo padre, in Gosen. Appena se lo vide davanti, gli si gettò al collo e pianse a lungo, stretto al suo collo. Israele disse a Giuseppe: «Posso anche morire, questa volta, dopo aver visto la tua faccia, perché sei ancora vivo». Parola di Dio.

Dall’odio mortale dei fratelli di Giuseppe Dio fece scaturire la loro salvezza. Dio sa ricavare il bene anche dal male. Gesù ci ha detto: «Non temete, neanche un capello del vostro capo cade senza che il Padre lo sappia». Nulla avviene senza che il Padre non cerchi di ricavare il sommo bene per noi! Non dobbiamo temere nulla. Dobbiamo temere solo il distacco da Dio: quello è il sommo male. Compi sempre e solo la volontà di Dio, anche se fossi il solo a seguirlo: una scia di luce lascerai! Chi segue Gesù, infatti, ha la luce della vita.

SALMO 36 (37)

La salvezza dei giusti viene dal Signore.

Confida nel Signore e fa’ il bene:
abiterai la terra e vi pascolerai con sicurezza.
Cerca la gioia nel Signore:
esaudirà i desideri del tuo cuore. 		

Il Signore conosce i giorni degli uomini integri:
la loro eredità durerà per sempre.
Non si vergogneranno nel tempo della sventura
e nei giorni di carestia saranno saziati. 		

Sta’ lontano dal male e fa’ il bene
e avrai sempre una casa.
Perché il Signore ama il diritto
e non abbandona i suoi fedeli.	

La salvezza dei giusti viene dal Signore:
nel tempo dell’angoscia è loro fortezza.
Il Signore li aiuta e li libera,
li libera dai malvagi e li salva,
perché in lui si sono rifugiati. 	

Alleluia, alleluia.
Quando verrà lo Spirito della verità,
vi guiderà a tutta la verità,
e vi ricorderà tutto ciò che io vi ho detto.
Alleluia.

DAL VANGELO SECONDO MATTEO (Mt 10, 16-23)	
In quel tempo, disse Gesù ai suoi apostoli: «Ecco: io vi mando come pecore in mezzo a lupi; siate dunque prudenti come i serpenti e semplici come le colombe.
Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. Ma, quando vi consegneranno, non preoccupatevi di come o di che cosa direte, perché vi sarà dato in quell’ora ciò che dovrete dire: infatti non siete voi a parlare, ma è lo Spirito del Padre vostro che parla in voi.
Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato.
Quando sarete perseguitati in una città, fuggite in un’altra; in verità io vi dico: non avrete finito di percorrere le città d’Israele, prima che venga il Figlio dell’uomo». Parola del Signore.

Ciò che lascia un segno nella storia non è un santo, ma è un popolo santo. Un santo commuove, diventa principio di ispirazione, ma non cambia la storia. Un popolo di santi cambia la storia. Infatti la società non ha paura dei santi, gli fa anche i monumenti, ma ha paura di un popolo quando fa sul serio e va fino in fondo, allora viene e lo perseguita, perché veramente spezza i meccanismi perversi di questa società.
Benedetti voi, fratelli e sorelle, per il sì che avete detto a Gesù che vi ha chiamati, per quel sì che gli direte ogni giorno, ogni volta che incontrerete chi non vorreste incontrare, che saluterete chi non vorreste salutare, che piangerete con chi piange, e soprattutto benedetti voi se andrete ad abbracciare colui che vi è nemico!

Sabato 13 Luglio
S. Enrico (mf); S. Clelia Barbieri; B. Giacomo da V.

DAL LIBRO DELLA GÈNESI (Gen 49, 29-33; 50, 15-26a)
In quei giorni, Giacobbe diede quest’ordine ai suoi figli: «Io sto per essere riunito ai miei antenati: seppellitemi presso i miei padri nella caverna che è nel campo di Efron l’Ittita, nella caverna che si trova nel campo di Macpela di fronte a Mamre, nella terra di Canaan, quella che Abramo acquistò con il campo di Efron l’Ittita come proprietà sepolcrale. Là seppellirono Abramo e Sara sua moglie, là seppellirono Isacco e Rebecca sua moglie e là seppellii Lia. La proprietà del campo e della caverna che si trova in esso è stata acquistata dagli Ittiti». Quando Giacobbe ebbe finito di dare questo ordine ai figli, ritrasse i piedi nel letto e spirò, e fu riunito ai suoi antenati.
Ma i fratelli di Giuseppe cominciarono ad aver paura, dato che il loro padre era morto, e dissero: «Chissà se Giuseppe non ci tratterà da nemici e non ci renderà tutto il male che noi gli abbiamo fatto?». Allora mandarono a dire a Giuseppe: «Tuo padre prima di morire ha dato quest’ordine: “Direte a Giuseppe: Perdona il delitto dei tuoi fratelli e il loro peccato, perché ti hanno fatto del male!”. Perdona dunque il delitto dei servi del Dio di tuo padre!». Giuseppe pianse quando gli si parlò così.
E i suoi fratelli andarono e si gettarono a terra davanti a lui e dissero: «Eccoci tuoi schiavi!». Ma Giuseppe disse loro: «Non temete. Tengo io forse il posto di Dio? Se voi avevate tramato del male contro di me, Dio ha pensato di farlo servire a un bene, per compiere quello che oggi si avvera: far vivere un popolo numeroso. Dunque non temete, io provvederò al sostentamento per voi e per i vostri bambini». Così li consolò parlando al loro cuore.
Giuseppe con la famiglia di suo padre abitò in Egitto; egli visse centodieci anni. Così Giuseppe vide i figli di Èfraim fino alla terza generazione e anche i figli di Machir, figlio di Manasse, nacquero sulle ginocchia di Giuseppe. Poi Giuseppe disse ai fratelli: «Io sto per morire, ma Dio verrà certo a visitarvi e vi farà uscire da questa terra, verso la terra che egli ha promesso con giuramento ad Abramo, a Isacco e a Giacobbe». Giuseppe fece giurare ai figli d’Israele così: «Dio verrà certo a visitarvi e allora voi porterete via di qui le mie ossa».
Giuseppe morì all’età di centodieci anni. Parola di Dio.

Gli atti di cattiveria compiuti verso Giuseppe dai fratelli, sono stati trasformati da Dio in loro salvezza.
Gesù ha portato alla perfezione il modo di agire di Dio: non ci fermiamo più al male che viene compiuto nel mondo, ma viviamo nel mondo compiendo solo il bene, soprattutto là dove le tenebre regnano sovrane. Noi ormai siamo impegnati solo nel bene, con Dio che è il bene. Uniti dalla stessa coscienza di essere popolo di Dio, viviamo secondo Cristo Gesù. Mondi vitali nuovi si costruiscono nella misura che ci sono persone disponibili a dire di sì. Prova oggi e vedrai un altro modo di essere attorno a te.

SALMO 104 (105)

Voi che cercate Dio, fatevi coraggio.

Oppure:

Cerchiamo il tuo volto, Signore: colmaci di gioia.

Rendete grazie al Signore e invocate il suo nome,
proclamate fra i popoli le sue opere.
A lui cantate, a lui inneggiate,
meditate tutte le sue meraviglie. 	

Gloriatevi del suo santo nome:
gioisca il cuore di chi cerca il Signore.
Cercate il Signore e la sua potenza,
ricercate sempre il suo volto. 		

Voi, stirpe di Abramo, suo servo,
figli di Giacobbe, suo eletto.
È lui il Signore, nostro Dio:
su tutta la terra i suoi giudizi.		

Alleluia, alleluia.
Beati voi, se venite insultati per il nome di Cristo,
perché lo Spirito di Dio riposa su di voi.
Alleluia.

DAL VANGELO SECONDO MATTEO (Mt 10, 24-33)	
In quel tempo, disse Gesù ai suoi apostoli: «Un discepolo non è più grande del maestro, né un servo è più grande del suo signore; è sufficiente per il discepolo diventare come il suo maestro e per il servo come il suo signore. Se hanno chiamato Beelzebùl il padrone di casa, quanto più quelli della sua famiglia!
Non abbiate dunque paura di loro, poiché nulla vi è di nascosto che non sarà svelato né di segreto che non sarà conosciuto. Quello che io vi dico nelle tenebre voi ditelo nella luce, e quello che ascoltate all’orecchio voi annunciatelo dalle terrazze.
E non abbiate paura di quelli che uccidono il corpo, ma non hanno potere di uccidere l’anima; abbiate paura piuttosto di colui che ha il potere di far perire nella Geènna e l’anima e il corpo.
Due passeri non si vendono forse per un soldo? Eppure nemmeno uno di essi cadrà a terra senza il volere del Padre vostro. Perfino i capelli del vostro capo sono tutti contati. Non abbiate dunque paura: voi valete più di molti passeri!
Perciò chiunque mi riconoscerà davanti agli uomini, anch’io lo riconoscerò davanti al Padre mio che è nei cieli; chi invece mi rinnegherà davanti agli uomini, anch’io lo rinnegherò davanti al Padre mio che è nei cieli». Parola del Signore.

Gesù richiama al coraggio della verità. Dio che chiede di dire la verità è Padre e ha un cuore di Padre: non c’è nessuno che non gli stia a cuore. Mentre dici la verità il Padre è pazzo di te.
Se tu rinneghi Gesù come potrà lui riconoscerti davanti al Padre? Tanti cattolici hanno paura di dire che la Chiesa cattolica è l’unica vera Chiesa di Cristo.
Oggi i giovani hanno bisogno assoluto di vedere per poter poi credere. Se una verità non passa per il cuore non arriva alla mente. Occorre la testimonianza, che oggi è carente. È necessario un popolo che non solo dia testimonianza di bontà individuale, ma che risolva i problemi di tutti i componenti di quel popolo. Un popolo che fa tanti atti di bontà non risolve i problemi. Il popolo che nel suo camminare lascia indietro qualcuno, non è popolo ma accozzaglia di gente. Un popolo è veramente popolo quando non ha più alcun bisognoso. Un popolo langue nella misura che fa languire qualcuno.


DOMENICA 14 LUGLIO
S. Camillo De Lellis; s. Toscana
XV Domenica del Tempo Ordinario

DAL LIBRO DEL DEUTERONÒMIO (Dt 30, 10-14)
Mosè parlò al popolo dicendo: «Obbedirai alla voce del Signore, tuo Dio, osservando i suoi comandi e i suoi decreti, scritti in questo libro della legge, e ti convertirai al Signore, tuo Dio, con tutto il cuore e con tutta l’anima.
Questo comando che oggi ti ordino non è troppo alto per te, né troppo lontano da te. Non è nel cielo, perché tu dica: “Chi salirà per noi in cielo, per prendercelo e farcelo udire, affinché possiamo eseguirlo?”. Non è di là dal mare, perché tu dica: “Chi attraverserà per noi il mare, per prendercelo e farcelo udire, affinché possiamo eseguirlo?”. Anzi, questa parola è molto vicina a te, è nella tua bocca e nel tuo cuore, perché tu la metta in pratica». Parola di Dio.

L’incontro è una conversione, che vuol dire voltarsi con, simultaneamente. Molte volte cogliamo questa parola in maniera molto limitata, non è così: vertere in latino vuol dire voltarsi, ma sta' attento, è un voltarsi con; non è mai un voltarsi senza senso, ma è voltarsi verso un altro, mentre l’altro si volta verso di te. È convertirsi: ci si volta insieme, questa è la conversione.
La conversione è l’incontro del tuo sguardo d’amore con lo sguardo d’amore di un altro, la conversione è l’inizio di una relazione. Ma ecco il punto cruciale: in questa conversione, in questo voltarsi insieme, non è il tuo sguardo rivolto al Signore che ti illumina, ma è l’incrociare il suo sguardo che ti guarda con immenso amore che produce in te l’effetto del rinnovamento, dello splendore. Ciò che ti rinnova non è il tuo sguardo che vede Dio, ma è lui che ti guarda e sentendoti guardato da lui il tuo essere canta la giovinezza eterna. Così sarà il Paradiso!

SALMO 18

I precetti del Signore fanno gioire il cuore.

La legge del Signore è perfetta,
rinfranca l’anima;
la testimonianza del Signore è stabile,
rende saggio il semplice.	

I precetti del Signore sono retti,
fanno gioire il cuore;
il comando del Signore è limpido,
illumina gli occhi.		

Il timore del Signore è puro,
rimane per sempre;
i giudizi del Signore sono fedeli,
sono tutti giusti.		

Più preziosi dell’oro,
di molto oro fino,
più dolci del miele
e di un favo stillante. 	

DALLA LETTERA DI SAN PAOLO APOSTOLO AI COLOSSÈSI (Col 1, 15-20)
Cristo Gesù è immagine del Dio invisibile, primogenito di tutta la creazione, perché in lui furono create tutte le cose nei cieli e sulla terra, quelle visibili e quelle invisibili: Troni, Dominazioni, Principati e Potenze. Tutte le cose sono state create per mezzo di lui e in vista di lui. Egli è prima di tutte le cose e tutte in lui sussistono. Egli è anche il capo del corpo, della Chiesa.
Egli è principio, primogenito di quelli che risorgono dai morti, perché sia lui ad avere il primato su tutte le cose. È piaciuto infatti a Dio che abiti in lui tutta la pienezza e che per mezzo di lui e in vista di lui siano riconciliate tutte le cose, avendo pacificato con il sangue della sua croce sia le cose che stanno sulla terra, sia quelle che stanno nei cieli. Parola di Dio.

Cristo per poter riportare l’uomo allo stato di amore perfetto con il Padre intraprende una vita che si scontra talmente con la nostra vita di peccato che arriva necessariamente alla croce e alla morte in croce. In quella morte lui manifesta al massimo l’amore e raggiunge il culmine di quell’amore che nasconde il nostro non-amore. Lui ci prende in sé e ci unisce al suo stesso amore cancellando il nostro non-amore. Quindi ciò che espia il peccato è l’amore di Cristo, non è la croce, però è un amore che incontra la croce e proprio perché è amore accetta la croce, l’effusione del proprio sangue perché venga cancellato il peccato che ci impedisce di riconciliarci con Dio. Rivestito di Cristo l’uomo nuovo riconcilia con il Signore tutte le cose, è nuova creatura ed è sorgente di gioia piena e festa senza fine! Provaci!

Alleluia, alleluia.
Le tue parole, Signore, sono spirito e vita;
tu hai parole di vita eterna.
Alleluia.

DAL VANGELO SECONDO LUCA (Lc 10, 25-37)	
In quel tempo, un dottore della Legge si alzò per mettere alla prova Gesù e chiese: «Maestro, che cosa devo fare per ereditare la vita eterna?». Gesù gli disse: «Che cosa sta scritto nella Legge? Come leggi?». Costui rispose: «Amerai il Signore tuo Dio con tutto il tuo cuore, con tutta la tua anima, con tutta la tua forza e con tutta la tua mente, e il tuo prossimo come te stesso». Gli disse: «Hai risposto bene; fa’ questo e vivrai».
Ma quello, volendo giustificarsi, disse a Gesù: «E chi è mio prossimo?». Gesù riprese: «Un uomo scendeva da Gerusalemme a Gèrico e cadde nelle mani dei briganti, che gli portarono via tutto, lo percossero a sangue e se ne andarono, lasciandolo mezzo morto. Per caso, un sacerdote scendeva per quella medesima strada e, quando lo vide, passò oltre. Anche un levìta, giunto in quel luogo, vide e passò oltre. Invece un Samaritano, che era in viaggio, passandogli accanto, vide e ne ebbe compassione. Gli si fece vicino, gli fasciò le ferite, versandovi olio e vino; poi lo caricò sulla sua cavalcatura, lo portò in un albergo e si prese cura di lui. Il giorno seguente, tirò fuori due denari e li diede all’albergatore, dicendo: “Abbi cura di lui; ciò che spenderai in più, te lo pagherò al mio ritorno”. Chi di questi tre ti sembra sia stato prossimo di colui che è caduto nelle mani dei briganti?». Quello rispose: «Chi ha avuto compassione di lui». Gesù gli disse: «Va’ e anche tu fa’ così». Parola del Signore.

Chi erano i Samaritani? Erano odiati dai Giudei, perché nel 721, quando la Samaria è caduta sotto l’Impero Assiro, i coloni han portato tutti i loro dèi e i Samaritani li hanno messi insieme a Jahvé, per cui hanno fatto proprio una mistura. Per questo i Giudei li odiavano a morte, come gente bestemmiatrice, e anche i samaritani odiavano i Giudei.
La grandezza dell’uomo di questa parabola non sta tanto che è calato nel fosso e se l’è preso sulle spalle, ma nel fatto che lui è andato verso un nemico, l’ha salvato, si è preso cura di lui, ed era un suo nemico di natura!
Qual è il più grande comandamento che ci ha dato Gesù? Amerai il Signore Dio tuo con tutto il tuo cuore, e amerai il prossimo tuo come te stesso. Però dentro questo comando, la vera novità, la novità più rivoluzionaria, unica, che ha cambiato la storia e la cambia nella misura che Gesù trova fedeli che lo seguano davvero, è questa: ama il tuo nemico. La storia non è mandata avanti da coloro che fanno il bene soltanto, ma prima di tutto è mandata avanti da chi rimuove le cause dell’ingiustizia, dell’emarginazione. Ma come le rimuove? Amando il nemico! La novità vera è questa!


Lunedì 15 Luglio
S. Bonaventura (m); S. Vladimiro di Kiev

San Bonaventura nacque a Bagnoregio nel 1218; nel 1243 entrò tra i figli di san Francesco. Eletto superiore generale del suo ordine, l’organizzò e diresse saggiamente, tanto da esserne chiamato “secondo fondatore e padre”. Fu nominato vescovo di Albano e cardinale. Morì nel 1274. Sisto V nel 1588 lo proclamò “dottore serafico”.

DAL LIBRO DELL’ÈSODO (Es 1, 8-14.22)
In quei giorni, sorse sull’Egitto un nuovo re, che non aveva conosciuto Giuseppe. Egli disse al suo popolo: «Ecco che il popolo dei figli d’Israele è più numeroso e più forte di noi. Cerchiamo di essere avveduti nei suoi riguardi per impedire che cresca, altrimenti, in caso di guerra, si unirà ai nostri avversari, combatterà contro di noi e poi partirà dal paese».
Perciò vennero imposti loro dei sovrintendenti ai lavori forzati, per opprimerli con le loro angherie, e così costruirono per il faraone le città‑deposito, cioè Pitom e Ramses. Ma quanto più opprimevano il popolo, tanto più si moltiplicava e cresceva, ed essi furono presi da spavento di fronte agli Israeliti.
Per questo gli Egiziani fecero lavorare i figli d’Israele trattandoli con durezza. Resero loro amara la vita mediante una dura schiavitù, costringendoli a preparare l’argilla e a fabbricare mattoni, e ad ogni sorta di lavoro nei campi; a tutti questi lavori li obbligarono con durezza.
Il faraone diede quest’ordine a tutto il suo popolo: «Gettate nel Nilo ogni figlio maschio che nascerà, ma lasciate vivere ogni femmina».
Parola di Dio.

Ci fu un cambiamento di atteggiamento nei confronti del popolo. Si passò da un regime di tolleranza ad un regime duro, e questo avviene con Ramses II nel 1306. Suo figlio portò avanti quest’oppressione ed è stato lui il faraone della fuga degli Israeliti.
Il disegno di Dio di formarsi un popolo passa attraverso l’indurimento del cuore del faraone.
Nelle nostre vite ci sono continuamente invidie, gelosie, odi. Io mi chiedo tante volte: «Don Oreste che cosa parla in te adesso? Il bisogno di purezza, il bisogno di entrare nel disegno di Dio perché si attui pienamente?». Dirà Gesù: «Beati quelli che hanno un cuore pulito perché vedranno Dio». Tu puoi constatare certi comportamenti razionali che ostacolano il disegno del regno di Dio o vedi dentro di te delle meschine invidie, delle gelosie che impediscono il progetto di Dio. Ebbene Dio passa attraverso questi limiti, attraverso queste guerre, attraverso questo modo di essere corrotto della persona umana, e fa convergere gli elementi negativi alla realizzazione del suo regno. La fatica più grande all’interno della Chiesa è guardare le cose con lo sguardo di Dio e non scendere a trattare le cose di Dio con lo sguardo degli uomini.

SALMO 123 (124)

Il nostro aiuto è nel nome del Signore.

Se il Signore non fosse stato per noi
– lo dica Israele –,
se il Signore non fosse stato per noi,
quando eravamo assaliti,
allora ci avrebbero inghiottiti vivi,
quando divampò contro di noi la loro collera.

Allora le acque ci avrebbero travolti,
un torrente ci avrebbe sommersi;
allora ci avrebbero sommersi
acque impetuose.
Sia benedetto il Signore,
che non ci ha consegnati in preda ai loro denti.

Siamo stati liberati come un passero
dal laccio dei cacciatori:
il laccio si è spezzato
e noi siamo scampati.
Il nostro aiuto è nel nome del Signore:
egli ha fatto cielo e terra. 		

Alleluia, alleluia.
Beati i perseguitati per la giustizia,
perché di essi è il regno dei cieli.
Alleluia.

DAL VANGELO SECONDO MATTEO (Mt 10, 34 – 11, 1)	
In quel tempo, Gesù disse ai suoi apostoli: «Non crediate che io sia venuto a portare pace sulla terra; sono venuto a portare non pace, ma spada. Sono infatti venuto a separare l’uomo da suo padre e la figlia da sua madre e la nuora da sua suocera; e nemici dell’uomo saranno quelli della sua casa.
Chi ama padre o madre più di me, non è degno di me; chi ama figlio o figlia più di me, non è degno di me; chi non prende la propria croce e non mi segue, non è degno di me.
Chi avrà tenuto per sé la propria vita, la perderà, e chi avrà perduto la propria vita per causa mia, la troverà.
Chi accoglie voi accoglie me, e chi accoglie me accoglie colui che mi ha mandato.
Chi accoglie un profeta perché è un profeta, avrà la ricompensa del profeta, e chi accoglie un giusto perché è un giusto, avrà la ricompensa del giusto.
Chi avrà dato da bere anche un solo bicchiere d’acqua fresca a uno di questi piccoli perché è un discepolo, in verità io vi dico: non perderà la sua ricompensa».
Quando Gesù ebbe terminato di dare queste istruzioni ai suoi dodici discepoli, partì di là per insegnare e predicare nelle loro città.
Parola del Signore.

Che bello essere persone nelle quali la salvezza di Dio si può manifestare pienamente!
Quando tu dici la verità sempre, anche quando c’è da perdere la vita, tu manifesti che la salvezza di Dio è venuta. Quando tu vai a comperare dei mobili e vai a trovarli in un negozio di cose usate e con l’amore che hai e con l’arte che hai li rimetti a posto, tu manifesti che la tua sicurezza non sta nelle cose che possiedi, ma è un’altra la tua ricchezza! Ma se gli uomini vedranno che sei pieno di cose, non potranno vedere la salvezza di Dio dentro di te, vedranno i tuoi mobili e le tue chiacchiere riguardo alla povertà, ma non vedranno Dio! Noi siamo chiamati ad essere coloro che manifestano la salvezza di Dio. Com’è bello allora non avere altro che Gesù. La nostra salvezza sta nel vivere in lui. Questo vivere dentro di lui provoca la divisione, ma una divisione necessaria, una divisione per la vita. Questa nuova vita ti porterà alla crocifissione. Fino a che punto? Anche fino alla famiglia, fino a tuo padre, a tua madre, nuora, suocera. Noi abbiamo Cristo che è la nostra vita! In lui, con lui e per lui vogliamo vivere!
Martedì 16 Luglio
B. Maria V. del M. Carmelo (mf); B. Irmengarda

Le origini della devozione della Madonna del Carmelo sono legate all’Ordine carmelitano, il cui primo nucleo si insediò sul monte Carmelo in Terrasanta. Il 16 luglio del 1251 la Vergine, circondata da angeli e con il Bambino in braccio, apparve al primo padre generale dell’Ordine, beato Simone Stock, al quale diede lo scapolare.

DAL LIBRO DELL’ÈSODO (Es 2, 1-15)
In quei giorni, un uomo della famiglia di Levi andò a prendere in moglie una discendente di Levi. La donna concepì e partorì un figlio; vide che era bello e lo tenne nascosto per tre mesi. Ma non potendo tenerlo nascosto più oltre, prese per lui un cestello di papiro, lo spalmò di bitume e di pece, vi adagiò il bambino e lo depose fra i giunchi sulla riva del Nilo. La sorella del bambino si pose a osservare da lontano che cosa gli sarebbe accaduto.
Ora la figlia del faraone scese al Nilo per fare il bagno, mentre le sue ancelle passeggiavano lungo la sponda del Nilo. Ella vide il cestello fra i giunchi e mandò la sua schiava a prenderlo. L’aprì e vide il bambino: ecco, il piccolo piangeva. Ne ebbe compassione e disse: «È un bambino degli Ebrei». La sorella del bambino disse allora alla figlia del faraone: «Devo andare a chiamarti una nutrice tra le donne ebree, perché allatti per te il bambino?». «Va’», rispose la figlia del faraone. La fanciulla andò a chiamare la madre del bambino. La figlia del faraone le disse: «Porta con te questo bambino e allattalo per me; io ti darò un salario». La donna prese il bambino e lo allattò.
Quando il bambino fu cresciuto, lo condusse alla figlia del faraone. Egli fu per lei come un figlio e lo chiamò Mosè, dicendo: «Io l’ho tratto dalle acque!».
Un giorno Mosè, cresciuto in età, si recò dai suoi fratelli e notò i loro lavori forzati. Vide un Egiziano che colpiva un Ebreo, uno dei suoi fratelli. Voltatosi attorno e visto che non c’era nessuno, colpì a morte l’Egiziano e lo sotterrò nella sabbia.
Il giorno dopo uscì di nuovo e vide due Ebrei che litigavano; disse a quello che aveva torto: «Perché percuoti il tuo fratello?». Quegli rispose: «Chi ti ha costituito capo e giudice su di noi? Pensi forse di potermi uccidere, come hai ucciso l’Egiziano?». Allora Mosè ebbe paura e pensò: «Certamente la cosa si è risaputa».
Il faraone sentì parlare di questo fatto e fece cercare Mosè per metterlo a morte. Allora Mosè fuggì lontano dal faraone e si fermò nel territorio di Madian. Parola di Dio.

In Egitto gli Ebrei crescevano come un popolo florido e forte. Quando la loro presenza divenne un incubo, la linea del faraone fu molto dura e precisa: «Uccidete tutti i maschi, lasciate vivere soltanto le femmine». Il Signore doveva portare avanti il suo progetto nonostante fosse funestato da questa legge iniqua e orribile e colse un’occasione: una madre che aveva dato alla luce un bimbo, dopo averlo tenuto nascosto per tre mesi, lo pose in un cestello con bitume e resina per proteggerlo dall’acqua e poi lo mise in mezzo alle canne che stavano lungo la riva del Nilo. La figlia del faraone, scesa a fare il bagno, sentì il pianto di questo bimbo, si lasciò commuovere, lo portò a casa e lo salvò. Proprio quel bimbo, salvato dalle acque, doveva guidare il popolo di Dio per liberarlo dalla schiavitù.
Io mi immagino il Signore quanto lavora e tante volte penso a me e dico: «Signore, chissà quanta fatica fai a portare avanti il tuo progetto!». Il progetto del Signore non si ferma e questa certezza è piena di consolazione e di gaudio. Dovreste vedere tutte le decisioni in una luce nuova, diversa: il progetto di Dio va sempre avanti e deve continuamente tener conto di noi che non ci immergiamo in tale progetto. Il Signore ti dice: «Ti sono al fianco, tu non hai bisogno di fare i progetti, il progetto ce l’ho io, te lo rivelo. A te chiedo soltanto: amami e basta!».

SALMO 68 (69)

Voi che cercate Dio, fatevi coraggio.

Oppure:

Non nascondere il tuo volto al tuo servo, Signore.

Affondo in un abisso di fango,
non ho nessun sostegno;
sono caduto in acque profonde
e la corrente mi travolge. 	

Ma io rivolgo a te la mia preghiera,
Signore, nel tempo della benevolenza.
O Dio, nella tua grande bontà, rispondimi,
nella fedeltà della tua salvezza.		

Io sono povero e sofferente:
la tua salvezza, Dio, mi ponga al sicuro.
Loderò il nome di Dio con un canto,
lo magnificherò con un ringraziamento.	

Vedano i poveri e si rallegrino;
voi che cercate Dio, fatevi coraggio,
perché il Signore ascolta i miseri
e non disprezza i suoi che sono prigionieri. 	

Alleluia, alleluia.
Oggi non indurite il vostro cuore,
ma ascoltate la voce del Signore.
Alleluia.

DAL VANGELO SECONDO MATTEO (Mt 11, 20-24)	
In quel tempo, Gesù si mise a rimproverare le città nelle quali era avvenuta la maggior parte dei suoi prodigi, perché non si erano convertite: «Guai a te, Corazìn! Guai a te, Betsàida! Perché, se a Tiro e a Sidòne fossero avvenuti i prodigi che ci sono stati in mezzo a voi, già da tempo esse, vestite di sacco e cosparse di cenere, si sarebbero convertite. Ebbene, io vi dico: nel giorno del giudizio, Tiro e Sidòne saranno trattate meno duramente di voi.
E tu, Cafàrnao, sarai forse innalzata fino al cielo? Fino agli inferi precipiterai! Perché, se a Sòdoma fossero avvenuti i prodigi che ci sono stati in mezzo a te, oggi essa esisterebbe ancora! Ebbene, io vi dico: nel giorno del giudizio, la terra di Sòdoma sarà trattata meno duramente di te!». Parola del Signore.

Corazin è una città posta a 3 km a nord del lago di Tiberiade; Betsaida è a nord del medesimo lago. Gli abitanti di queste città, se avessero incontrato la luce di Gesù, si sarebbero convertiti e salvati. Perfino gli abitanti di Sodoma, città simbolo dell’omosessualità, dell’auto giustificazione, dell’orgoglio e della ricchezza sfrontata, si sarebbero convertiti. Con il lavoro interiore la nostra vita in Cristo cresce e si sviluppa, fino a potere dire: «Io vivo sì, ma non sono più io che vivo, è Cristo che vive in me». Come si attua il lavoro interiore? Vivendo l’obbedienza a Cristo in ogni situazione in cui ci veniamo a trovare. Lavorando interiormente si sostituisce il disordine sessuale con l’armonia sessuale, l’odio con l’amore, si sostituisce la cattiveria con la bontà, l’indifferenza con il dono della vita, l’inferno con il paradiso. Prova!

Mercoledì 17 Luglio
S. Marcellina; S. Leone IV; S. Alessio

DAL LIBRO DELL’ÈSODO (Es 3, 1-6.9-12)
In quei giorni, mentre Mosè stava pascolando il gregge di Ietro, suo suocero, sacerdote di Madian, condusse il bestiame oltre il deserto e arrivò al monte di Dio, l’Oreb.
L’angelo del Signore gli apparve in una fiamma di fuoco dal mezzo di un roveto. Egli guardò ed ecco: il roveto ardeva per il fuoco, ma quel roveto non si consumava. Mosè pensò: «Voglio avvicinarmi a osservare questo grande spettacolo: perché il roveto non brucia?».
Il Signore vide che si era avvicinato per guardare; Dio gridò a lui dal roveto: «Mosè, Mosè!». Rispose: «Eccomi!». Riprese: «Non avvicinarti oltre! Togliti i sandali dai piedi, perché il luogo sul quale tu stai è suolo santo!». E disse: «Io sono il Dio di tuo padre, il Dio di Abramo, il Dio di Isacco, il Dio di Giacobbe». Mosè allora si coprì il volto, perché aveva paura di guardare verso Dio.
Il Signore disse: «Ecco, il grido degli Israeliti è arrivato fino a me e io stesso ho visto come gli Egiziani li opprimono. Perciò va’! Io ti mando dal faraone. Fa’ uscire dall’Egitto il mio popolo, gli Israeliti!».
Mosè disse a Dio: «Chi sono io per andare dal faraone e far uscire gli Israeliti dall’Egitto?». Rispose: «Io sarò con te. Questo sarà per te il segno che io ti ho mandato: quando tu avrai fatto uscire il popolo dall’Egitto, servirete Dio su questo monte». Parola di Dio.

Quando Mosè entrò nel deserto e vide il roveto ardente che non si consumava si sentì dire: «Togliti i sandali». Sapete che significato ha «togliti i sandali»? Riconosci il tuo nulla!
Mosè disse: «Signore, io non ce la faccio a condurre questo popolo» e il Signore gli rispose: «Io sono con te».
Due cose che ci consolano enormemente: il regno di Dio non va avanti per la potenza umana, per le capacità umane e la sapienza umana. Le capacità umane diventano una via stupenda per l’amore di Dio, per cui non sono da disprezzare, sono da ricevere come dono. Se il soggetto non si ubriaca di se stesso, non diventa narcisistico, ma con umiltà riceve tutto quello che è come dono, dice: «Signore, passa dentro di me, regna nel mio cuore». Che speranza dà questo! Non temiamo più le nostre povertà, le nostre incapacità; diventiamo incapaci quando rifiutiamo di amare, ma fino a quando nel nostro cuore accettiamo di amare, noi diamo possibilità a Dio di passare! Chiamati da Dio per un’avventura stupenda, quella di creare un cielo nuovo e una terra nuova; nella misura che ci convertiamo non diciamo più: «Signore io non capisco, io non ci arrivo, io non ce la faccio, io non so». Queste cose vi consolino, vi diano gioia!

SALMO 102 (103)

Misericordioso e pietoso è il Signore.

Oppure:

Benedetto il Signore, salvezza del suo popolo.

Benedici il Signore, anima mia,
quanto è in me benedica il suo santo nome.
Benedici il Signore, anima mia,
non dimenticare tutti i suoi benefici.

Egli perdona tutte le tue colpe,
guarisce tutte le tue infermità,
salva dalla fossa la tua vita,
ti circonda di bontà e misericordia.

Il Signore compie cose giuste,
difende i diritti di tutti gli oppressi.
Ha fatto conoscere a Mosè le sue vie,
le sue opere ai figli d’Israele.			

Alleluia, alleluia.
Ti rendo lode, Padre,
Signore del cielo e della terra,
perché ai piccoli hai rivelato i misteri del Regno.
Alleluia.

DAL VANGELO SECONDO MATTEO (Mt 11, 25-27)	
In quel tempo, Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza.
Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo». Parola del Signore.

Il Signore non ha scelto su questa terra, per fare le sue opere, né i sapienti né gli intelligenti, ma ha scelto coloro che ha visto capaci di amare fino all’estremo limite, coloro che sono capaci di perdersi totalmente per ritrovarsi in lui! Ogni volta che dite di sì al Signore la vita cresce, ogni volta che dite di no la vita si spegne. E più si spegne la vita più brontolerete; più la vita decade più entrerete in quelle insicurezze umane che tolgono la spregiudicatezza. Più resisterete al dono di Dio, più vi rinchiuderete in voi stessi; più invece direte il sì perenne a un amore senza limite, ad una giustizia senza mezzi termini, ad una verità che è frutto di amore, ma soprattutto a Lui che vive dentro di noi, più sentirete che la vita cresce, gioisce! Non guardate ai difetti, pensate in positivo, scegliete di amare senza limite, senza misura, donando completamente voi stessi! Entrate nella logica di Dio ed abbandonate la logica degli uomini, allora si aprono i cieli nuovi, le terre nuove!

Giovedì 18 Luglio
S. Materno; S. Ruffillo; S. Arnolfo; S. Simone da L.

DAL LIBRO DELL’ÈSODO (Es 3, 13-20)
In quei giorni, [udendo la voce del Signore dal mezzo del roveto,] Mosè disse a Dio: «Ecco, io vado dagli Israeliti e dico loro: “Il Dio dei vostri padri mi ha mandato a voi”. Mi diranno: “Qual è il suo nome?”. E io che cosa risponderò loro?». Dio disse a Mosè: «Io sono colui che sono!». E aggiunse: «Così dirai agli Israeliti: “Io-Sono mi ha mandato a voi”».
Dio disse ancora a Mosè: «Dirai agli Israeliti: “Il Signore, Dio dei vostri padri, Dio di Abramo, Dio di Isacco, Dio di Giacobbe, mi ha mandato a voi”. Questo è il mio nome per sempre; questo è il titolo con cui sarò ricordato di generazione in generazione.
Va’! Riunisci gli anziani d’Israele e di’ loro: “Il Signore, Dio dei vostri padri, Dio di Abramo, di Isacco e di Giacobbe, mi è apparso per dirmi: Sono venuto a visitarvi e vedere ciò che viene fatto a voi in Egitto. E ho detto: Vi farò salire dalla umiliazione dell’Egitto verso la terra del Cananeo, dell’Ittita, dell’Amorreo, del Perizzita, dell’Eveo e del Gebuseo, verso una terra dove scorrono latte e miele”. Essi ascolteranno la tua voce, e tu e gli anziani d’Israele andrete dal re d’Egitto e gli direte: “Il Signore, Dio degli Ebrei, si è presentato a noi. Ci sia permesso di andare nel deserto, a tre giorni di cammino, per fare un sacrificio al Signore, nostro Dio”.
Io so che il re d’Egitto non vi permetterà di partire, se non con l’intervento di una mano forte. Stenderò dunque la mano e colpirò l’Egitto con tutti i prodigi che opererò in mezzo ad esso, dopo di che egli vi lascerà andare». Parola di Dio.

Il Signore dice a Mosè: «Parlerai al faraone perché lasci partire Israele per il suo paese, ma io ho indurito il cuore del faraone e moltiplicherò i miei segni e i miei prodigi nel paese d’Egitto. Il faraone non vi ascolterà, io porrò la mano contro l’Egitto, farò così uscire dal paese d’Egitto il mio popolo, gli Israeliti, con l’intervento di grandi castighi, allora gli Egiziani sapranno che io sono il Signore». Non è Dio che lotta per un popolo contro l’altro popolo, non è in quel senso, è come se il Signore avesse detto: «Gli Egiziani devono capire che io sono il Signore anche loro». Le piaghe cosa sono? Alcune potrebbero essere fatti naturali; non andiamo a discutere se tutte le acque dell’Egitto sono diventate sangue, ma anche un segno naturale può diventare una rivelazione di Dio. Per esempio quel che per alcuni può essere un segno per arrivare a dire: «Dio mi ha visitato, ho capito il nulla della mia vita», per altri invece non è niente.
Con le piaghe Dio scuoteva la coscienza e faceva vedere attraverso questi fatti che il faraone si doveva arrendere a Dio. Noi dobbiamo capire che Dio agisce dentro di noi sempre e ci rimprovera, ci richiama, ci bastona, ci attira, ci converte continuamente!

SALMO 104 (105)

Il Signore si è sempre ricordato della sua alleanza.

Oppure:

Il Signore è fedele per sempre.

Rendete grazie al Signore e invocate il suo nome,
proclamate fra i popoli le sue opere.
Ricordate le meraviglie che ha compiuto,
i suoi prodigi e i giudizi della sua bocca.

Si è sempre ricordato della sua alleanza,
parola data per mille generazioni,
dell’alleanza stabilita con Abramo
e del suo giuramento a Isacco.	

Dio rese molto fecondo il suo popolo,
lo rese più forte dei suoi oppressori.
Cambiò il loro cuore perché odiassero il suo popolo
e agissero con inganno contro i suoi servi. 	

Mandò Mosè, suo servo,
e Aronne, che si era scelto:
misero in atto contro di loro i suoi segni
e i suoi prodigi nella terra di Cam. 	

Alleluia, alleluia.
Venite a me, voi tutti che siete stanchi e oppressi,
e io vi darò ristoro, dice il Signore.
Alleluia.

DAL VANGELO SECONDO MATTEO (Mt 11, 28-30)	
In quel tempo, Gesù disse: «Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero». Parola del Signore.

«Imparate da me che sono mite e umile di cuore» dice il Signore; l’essere catturati da questa persona, Gesù, che è umile, produce in noi, per assimilazione, il modo di esistere umile. Ma cos’é l’umiltà? L’umiltà è la serena visione del proprio limite, limite accettato perché si è scelto qualcosa di più grande della propria affermazione, della propria esaltazione: si è scelto di essere con Uno che è amore gratuito, per cui queste cose ormai sono passate. L’umiltà è il sereno riconoscimento del valore dei fratelli, valore altrui accettato perché ci si è uniti a Uno che è l’unico valore e che dà valore a tutta la realtà. L’umiltà è dire: «Signore, io non ho altro bene all’infuori di te e voglio fare la tua volontà, inserirmi nel tuo progetto, aderire ad esso e alla piena realizzazione del progetto che tu fai su di me». L’umiltà è la cosa più grande, è l’intuizione profonda del nostro essere niente al di fuori di Dio e dell’essere in stato di gratuità totale di fronte a Dio e di fronte agli uomini. Colui che è umile è sempre spinto in avanti verso un amore che guida e che travolge.

Venerdì 19 Luglio
S. Epadra; S. Macrina; S. Simmaco

DAL LIBRO DELL’ÈSODO (Es 11, 10 – 12, 14)
In quei giorni, Mosè e Aronne avevano fatto tutti quei prodigi davanti al faraone; ma il Signore aveva reso ostinato il cuore del faraone, il quale non lasciò partire gli Israeliti dalla sua terra.
Il Signore disse a Mosè e ad Aronne in terra d’Egitto: «Questo mese sarà per voi l’inizio dei mesi, sarà per voi il primo mese dell’anno. Parlate a tutta la comunità d’Israele e dite: “Il dieci di questo mese ciascuno si procuri un agnello per famiglia, un agnello per casa. Se la famiglia fosse troppo piccola per un agnello, si unirà al vicino, il più prossimo alla sua casa, secondo il numero delle persone; calcolerete come dovrà essere l’agnello secondo quanto ciascuno può mangiarne.
Il vostro agnello sia senza difetto, maschio, nato nell’anno; potrete sceglierlo tra le pecore o tra le capre e lo conserverete fino al quattordici di questo mese: allora tutta l’assemblea della comunità d’Israele lo immolerà al tramonto. Preso un po’ del suo sangue, lo porranno sui due stipiti e sull’architrave delle case nelle quali lo mangeranno.
In quella notte ne mangeranno la carne arrostita al fuoco; la mangeranno con àzzimi e con erbe amare. Non lo mangerete crudo, né bollito nell’acqua, ma solo arrostito al fuoco, con la testa, le zampe e le viscere. Non ne dovete far avanzare fino al mattino: quello che al mattino sarà avanzato, lo brucerete nel fuoco. Ecco in qual modo lo mangerete: con i fianchi cinti, i sandali ai piedi, il bastone in mano; lo mangerete in fretta. È la Pasqua del Signore!
In quella notte io passerò per la terra d’Egitto e colpirò ogni primogenito nella terra d’Egitto, uomo o animale; così farò giustizia di tutti gli dèi dell’Egitto. Io sono il Signore! Il sangue sulle case dove vi troverete servirà da segno in vostro favore: io vedrò il sangue e passerò oltre; non vi sarà tra voi flagello di sterminio quando io colpirò la terra d’Egitto.
Questo giorno sarà per voi un memoriale; lo celebrerete come festa del Signore: di generazione in generazione lo celebrerete come un rito perenne”». Parola di Dio.

La parola Pasqua da dove viene? Viene dall’ebraico e vuol dire “passaggio”. Per gli Ebrei che cos’era? Era il passaggio dalla schiavitù d’Egitto del popolo ebraico, alla libertà della terra promessa.
La terra promessa è dentro di te: è il tuo spirito, tu sei la terra promessa di Dio, ma tu diventerai quella terra promessa solo quando tu raccoglierai tutti gli idoli e li butterai via. E soprattutto se non ti nominerai tu stesso dio e non vorrai che gli altri adorino te. Avete mai approfondito in voi se per caso c’è mai stato o ci sia anche adesso la sensazione che voi siete dio e che volete che gli altri vi adorino? Quante volte il Signore come una luce di fulmine ti fa vedere la vanità nella quale sei? Oppure gli idoli ai quali sei attaccato? A quali bruci il tuo incenso continuamente?
SALMO 115 (116)

Alzerò il calice della salvezza e invocherò il nome del Signore.

Che cosa renderò al Signore,
per tutti i benefici che mi ha fatto?
Alzerò il calice della salvezza
e invocherò il nome del Signore.	

Agli occhi del Signore è preziosa
la morte dei suoi fedeli.
Io sono tuo servo, figlio della tua schiava:
tu hai spezzato le mie catene.		

A te offrirò un sacrificio di ringraziamento
e invocherò il nome del Signore.
Adempirò i miei voti al Signore
davanti a tutto il suo popolo.		

Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.

DAL VANGELO SECONDO MATTEO (Mt 12, 1-8)	
In quel tempo, Gesù passò, in giorno di sabato, fra campi di grano e i suoi discepoli ebbero fame e cominciarono a cogliere delle spighe e a mangiarle.
Vedendo ciò, i farisei gli dissero: «Ecco, i tuoi discepoli stanno facendo quello che non è lecito fare di sabato». Ma egli rispose loro: «Non avete letto quello che fece Davide, quando lui e i suoi compagni ebbero fame? Egli entrò nella casa di Dio e mangiarono i pani dell’offerta, che né a lui né ai suoi compagni era lecito mangiare, ma ai soli sacerdoti. O non avete letto nella Legge che nei giorni di sabato i sacerdoti nel tempio vìolano il sabato e tuttavia sono senza colpa? Ora io vi dico che qui vi è uno più grande del tempio. Se aveste compreso che cosa significhi: “Misericordia io voglio e non sacrifici”, non avreste condannato persone senza colpa. Perché il Figlio dell’uomo è signore del sabato». Parola del Signore.

Gesù, il Dio innamorato della sua creatura, vede che i suoi hanno fame e, preso dall’amore verso di loro, vuole che si sfamino, mentre i farisei guardano alla legge, non alla fame delle persone. Hanno trasformato la legge in un idolo, uno strumento di potere e di oppressione. Gesù spezza quella legge e si unisce a tutti gli oppressi. Gesù sa che per questo la pagherà cara, ma si sente solidale con loro: è una cosa sola con gli oppressi. La condivisone diventa la costruzione della nuova umanità in Cristo. Entriamo nel modo di vedere di Gesù, che ci fa diventare automaticamente fratelli!
Sabato 20 Luglio
S. Apollinare (mf); S. Elia Tisbita; S. Aurelio di C.

DAL LIBRO DELL’ÈSODO (Es 12, 37-42)
In quei giorni, gli Israeliti partirono da Ramses alla volta di Succot, in numero di seicentomila uomini adulti, senza contare i bambini. Inoltre una grande massa di gente promiscua partì con loro e greggi e armenti in mandrie molto grandi.
Fecero cuocere la pasta che avevano portato dall’Egitto in forma di focacce àzzime, perché non era lievitata: infatti erano stati scacciati dall’Egitto e non avevano potuto indugiare; neppure si erano procurati provviste per il viaggio.
La permanenza degli Israeliti in Egitto fu di quattrocentotrent’anni. Al termine dei quattrocentotrent’anni, proprio in quel giorno, tutte le schiere del Signore uscirono dalla terra d’Egitto.
Notte di veglia fu questa per il Signore per farli uscire dalla terra d’Egitto. Questa sarà una notte di veglia in onore del Signore per tutti gli Israeliti, di generazione in generazione. Parola di Dio.

Dio fece scendere il suo popolo in Egitto: nella dura schiavitù dovevano rendersi conto che erano popolo di Dio e che dovevano obbedire solo a lui. Dopo 450 anni circa i tempi erano maturi: bisognava liberare il popolo dalla schiavitù e farlo esistere e camminare come popolo.
Mosè condusse il popolo verso la terra promessa, quindi esso era già uscito dalla schiavitù, ma non vi era uscito del tutto. Ci vollero quarant’anni. In quei quarant’anni esso prese coscienza di essere popolo di Dio, di essere chiamato da Dio.
La salvezza viene a noi, questa salvezza opera dentro di noi, ma perché questa salvezza trionfi pienamente c’è un lungo periodo di lavoro dentro di noi, in cui la salvezza si manifesta e cresce completamente. Lavora seriamente dentro di te, modificati, cambiati! Che tu possa dire: prima mi muoveva l’orgoglio, adesso non più; prima ero falso, adesso no. Forse nessuno vedrà il tuo cambiamento: questo non ha importanza, ma tu devi lavorare dentro di te. Sarà una minima cosa ma qualcosa deve cambiare perché il Signore regni dentro di te!
SALMO 135 (136)

Il suo amore è per sempre.

Rendete grazie al Signore perché è buono, 	
nella nostra umiliazione si è ricordato di noi, 	
ci ha liberati dai nostri avversari. 		

Colpì l’Egitto nei suoi primogeniti,
da quella terra fece uscire Israele,
con mano potente e braccio teso. 		

Divise il Mar Rosso in due parti,
in mezzo fece passare Israele,
vi travolse il faraone e il suo esercito.	

Alleluia, alleluia.
Dio ha riconciliato a sé il mondo in Cristo,
affidando a noi la parola della riconciliazione.
Alleluia.

DAL VANGELO SECONDO MATTEO (Mt 12, 14-21)	
In quel tempo, i farisei uscirono e tennero consiglio contro Gesù per farlo morire. Gesù però, avendolo saputo, si allontanò di là. Molti lo seguirono ed egli li guarì tutti e impose loro di non divulgarlo, perché si compisse ciò che era stato detto per mezzo del profeta Isaìa: «Ecco il mio servo, che io ho scelto; il mio amato, nel quale ho posto il mio compiacimento. Porrò il mio spirito sopra di lui e annuncerà alle nazioni la giustizia. Non contesterà né griderà né si udrà nelle piazze la sua voce. Non spezzerà una canna già incrinata, non spegnerà una fiamma smorta, finché non abbia fatto trionfare la giustizia; nel suo nome spereranno le nazioni». Parola del Signore.

Gesù, proprio perché ha l’amore di Dio verso l’uomo, non procede secondo regole umane dettate dal galateo, dalla convenienza o dall’utilitarismo pratico, ma le supera tutte, per cui legge nell’uomo quello che è il suo vero bisogno e allora proclama il diritto con fermezza; non viene meno, non si abbatte, tant’é vero che la sua vita comincia in una grotta e finisce su una croce. Non si abbatte e viene crocifisso dal suo stesso amore, e nel medesimo tempo non spezza la canna incrinata, non spegne lo stoppino: lui ha il criterio di Dio.
Io vedo l’invecchiamento progressivo di chi prende criteri umani come criteri di vita. No invece! Dice il Signore: «Io ho posato il mio Spirito su di te e tu porterai il diritto alle nazioni. Non griderai, né alzerai il tono, non farai udire in piazza la tua voce, non spezzerai una canna incrinata, non spegnerai uno stoppino perché vedrai la bellezza di Dio in ogni essere vivente!». Sotto l’azione dello Spirito Santo la nostra intelligenza diventa intelligenza d’amore e scopriamo che certe meraviglie si capiscono solo amando!




DOMENICA 21 LUGLIO
S. Lorenzo da Brindisi; S. Alberico
XVI Domenica del Tempo Ordinario 

DAL LIBRO DELLA GÈNESI (Gen 18, 1-10a)
In quei giorni, il Signore apparve ad Abramo alle Querce di Mamre, mentre egli sedeva all’ingresso della tenda nell’ora più calda del giorno. Egli alzò gli occhi e vide che tre uomini stavano in piedi presso di lui. Appena li vide, corse loro incontro dall’ingresso della tenda e si prostrò fino a terra, dicendo: «Mio signore, se ho trovato grazia ai tuoi occhi, non passare oltre senza fermarti dal tuo servo. Si vada a prendere un po’ d’acqua, lavatevi i piedi e accomodatevi sotto l’albero. Andrò a prendere un boccone di pane e ristoratevi; dopo potrete proseguire, perché è ben per questo che voi siete passati dal vostro servo». Quelli dissero: «Fa’ pure come hai detto». Allora Abramo andò in fretta nella tenda, da Sara, e disse: «Presto, tre sea di fior di farina, impastala e fanne focacce». All’armento corse lui stesso, Abramo; prese un vitello tenero e buono e lo diede al servo, che si affrettò a prepararlo. Prese panna e latte fresco insieme con il vitello, che aveva preparato, e li porse loro. Così, mentre egli stava in piedi presso di loro sotto l’albero, quelli mangiarono. Poi gli dissero: «Dov’è Sara, tua moglie?». Rispose: «È là nella tenda». Riprese: «Tornerò da te fra un anno a questa data e allora Sara, tua moglie, avrà un figlio». Parola di Dio.

I tre personaggi sono il Signore accompagnato da due angeli, o il Signore in tre Persone? Meditiamo: appena Abramo li vide, corse loro incontro. Si prostrò fino a terra, e chiama: «Mio Signore» al singolare. Dal singolare passa al plurale dicendo: «Permettete». Ai tre Abramo parla alla pari, come a uguali. I tre alla pari rispondono dicendo: «Fa pure»; tutti e tre alla pari chiedono: «Dov’è Sara tua moglie?». E ancora al singolare il Signore profetizza ad Abramo che tornerà dopo un anno, quando Sara, pur avendo 90 anni, avrà un figlio. 
I padri della Chiesa vedono nell’apparizione adombrata la rivelazione della Trinità. Quel plurale e singolare sono già presenti quando Dio dice: «Facciamo l’uomo a nostra immagine e somiglianza» (Gen 1,26). Gesù ci ha rivelato che Dio è una comunione d’amore di tre originalità uguali e distinte, tre che si amano infinitamente sono uno solo. La Trinità intera viene a noi e ci fa entrare dentro Dio stesso che è comunione profonda, Uno in tre persone. Fratelli miei, la tensione profonda che è dentro il nostro spirito per natura, per azione dello Spirito Santo, è lo sviluppo di questa comunione profonda, è la partecipazione della comunione di Dio a noi. Siamo stati creati da Dio per una comunione con lui in lui e per lui e di conseguenza tra di noi, per noi e con noi. 

SALMO 14 (15)

Chi teme il Signore, abiterà nella sua tenda.
	
Colui che cammina senza colpa,
pratica la giustizia
e dice la verità che ha nel cuore, 
non sparge calunnie con la sua lingua.	

Non fa danno al suo prossimo
e non lancia insulti al suo vicino.
Ai suoi occhi è spregevole il malvagio,
ma onora chi teme il Signore.		

Non presta il suo denaro a usura
e non accetta doni contro l’innocente.
Colui che agisce in questo modo
resterà saldo per sempre. 
		
DALLA LETTERA DI SAN PAOLO APOSTOLO AI COLOSSÈSI (Col 1, 24-28)
Fratelli, sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa. 
Di essa sono diventato ministro, secondo la missione affidatami da Dio verso di voi di portare a compimento la parola di Dio, il mistero nascosto da secoli e da generazioni, ma ora manifestato ai suoi santi. 
A loro Dio volle far conoscere la gloriosa ricchezza di questo mistero in mezzo alle genti: Cristo in voi, speranza della gloria. È lui infatti che noi annunciamo, ammonendo ogni uomo e istruendo ciascuno con ogni sapienza, per rendere ogni uomo perfetto in Cristo. Parola di Dio.

Gesù ha sofferto per impiantare il Regno di Dio su questa terra. Paolo condivide l’opera di Cristo ed è lieto delle sofferenze che sopporta per coloro ai quali ha fatto incontrare Cristo. Le sofferenze di Paolo colmano le sofferenze del Cristo per la redenzione degli uomini, per rendere ognuno perfetto in Cristo. Tutti quelli che partecipano alla missione di salvezza di Cristo condividono le sue tribolazioni. Anche le sofferenze che tu incontri nel vivere secondo l’uomo nuovo, Cristo Gesù, colmano nel tempo i patimenti del Cristo; anche le sofferenze che provengono dal tuo impegno per portare Cristo a tutti completano ciò che manca alla passione di Cristo. Qual è la conseguenza di questo associarsi ai patimenti di Cristo? La gioia: «Trabocco di gioia in ogni mia tribolazione» (2 Cor 7,4).

Alleluia, alleluia.
Beati coloro che custodiscono la parola di Dio
con cuore integro e buono, 
e producono frutto con perseveranza.
Alleluia.

DAL VANGELO SECONDO LUCA (Lc 10, 38-42)	
In quel tempo, mentre erano in cammino, Gesù entrò in un villaggio e una donna, di nome Marta, lo ospitò. Ella aveva una sorella, di nome Maria, la quale, seduta ai piedi del Signore, ascoltava la sua parola. Marta invece era distolta per i molti servizi. Allora si fece avanti e disse: «Signore, non t’importa nulla che mia sorella mi abbia lasciata sola a servire? Dille dunque che mi aiuti». Ma il Signore le rispose: «Marta, Marta, tu ti affanni e ti agiti per molte cose, ma di una cosa sola c’è bisogno. Maria ha scelto la parte migliore, che non le sarà tolta». Parola del Signore.

In tanti anni di sacerdozio ho visto tanti ragazzi innamorati. Quando uno si innamora cambia tutto, allora lì ho capito Marta e Maria: Marta lavorava per Gesù, invece Maria stava ai piedi di Gesù, era veramente innamorata di Gesù. Son convinto che Maria lavorava molto più a lungo, molto più a tempo, non per le occasioni speciali, perché mentre lavorava viveva con qualcuno. Marta viveva il lavoro diretto di fare, fare, si preoccupava di molte cose. Maria, invece, mentre lavorava, gli cantava il cuore per l’amato. E quando vivi per l’amore anche la tempesta diventa bella, il tramonto diventa più splendido, perché non sei preso dal lavoro, ma nel lavoro canti il poema al tuo amato e vivi con lui! È questo il grande passaggio che occorre fare: dal vivere per Gesù al vivere in Gesù; una volta che vivi in Gesù, allora viene fuori anche il vivere con Gesù.
E vivendo in Gesù entri nella scoperta del mistero di lui, di quello che è, di quello che pensa, ma non è come se leggi su un libro! È nell’orazione che arrivi a capire questa fase unitiva tra te e lui, per cui vai di luce in luce. Tutta la tua vita non è altro che un inoltrarti sempre più profondamente in Cristo!

Lunedì 22 Luglio
S. Maria Maddalena (m); B. Agostino da Biella

Maria di Magdala, in Galilea, si pose al servizio di Gesù dopo essere stata da lui guarita (Lc 8,2). Partecipò alla sepoltura del corpo del Signore e fu la prima a riconoscere il Risorto (Gv 20,11-18).

DAL CANTICO DEI CANTICI (Ct 3, 1-4a)
Così dice la sposa: «Sul mio letto, lungo la notte, ho cercato l’amore dell’anima mia; l’ho cercato, ma non l’ho trovato. Mi alzerò e farò il giro della città per le strade e per le piazze; voglio cercare l’amore dell’anima mia. L’ho cercato, ma non l’ho trovato. Mi hanno incontrata le guardie che fanno la ronda in città: “Avete visto l’amore dell’anima mia?”. Da poco le avevo oltrepassate, quando trovai l’amore dell’anima mia». 
Parola di Dio. 

Il Cantico dei Cantici descrive l’amore di Dio per l’uomo. Esiste l’unificazione dell’uomo con Dio per cui i due, pur rimanendo se stessi, diventano una cosa sola. «Chi si unisce al Signore», dice San Paolo, «forma con Lui un solo spirito» (1 Cor 6,17). In quelli che noi chiamiamo santi non c’è altro che una compresenza di Dio all’uomo e dell’uomo a Dio. La santità è l’unione mistica tra noi e Lui, è l’incarnazione completa. 
Siamo inseriti in un effluvio di vita divina: non andare sopra il cielo per cercarla e neanche in fondo al mare, perché è già dentro di te (cfr. Dt 30, 12-14). Non è irraggiungibile, perché è già dentro di te. Il mistero di Dio è dentro di noi e questa unione mistica tende a svilupparsi ed in molti fratelli - più di quel che noi possiamo mai pensare - è cresciuta fino a diventare intensa, almeno relativamente a noi che non conosciamo. Come ne abbiamo bisogno! Appena sentiamo una persona che ci inoltra nel mistero profondo, nella realtà di questa unione mistica con Dio, ecco che in noi già si accende una speranza, perché è il vero sommo bene della nostra esistenza, è la cosa più vera a cui possiamo aspirare. Voi sposi, voi fidanzati, è l’ambizione più grande a cui dovete aspirare e da dare ai vostri figli. Cosa avete dato ai vostri figli se non avete dato questo? 

Oppure:

DALLA SECONDA LETTERA DI SAN PAOLO APOSTOLO AI CORÌNZI (2Cor 5, 14-17)
Fratelli, l’amore del Cristo ci possiede; e noi sappiamo bene che uno è morto per tutti, dunque tutti sono morti. Ed egli è morto per tutti, perché quelli che vivono non vivano più per se stessi, ma per colui che è morto e risorto per loro. 
Cosicché non guardiamo più nessuno alla maniera umana; se anche abbiamo conosciuto Cristo alla maniera umana, ora non lo conosciamo più così. Tanto che, se uno è in Cristo, è una nuova creatura; le cose vecchie sono passate; ecco, ne sono nate di nuove. Parola di Dio.

Come vorrei che arrivasse finalmente l’ora in cui il nostro cammino non è più parallelo con quello di Dio, per cui ci possiamo permettere di essere empi e giusti, ma il Signore entra dentro di noi e ci possiede in modo che gli diciamo: «Signore, regna dentro di me». Allora, subito sentiamo quasi come vergogna tutto il tempo in cui ci siamo attardati nel peccato. Venga allora quel momento dentro ognuno di noi, in cui diciamo: «Sì, o Signore. Non più un cammino parallelo con te, ma sei Tu, o Signore, dentro di me e io cammino posseduto da te, per cui mi arrendo». Come vorrei che noi tutti, finalmente, dicessimo il nostro sì alla giustizia di Dio, sì all’amore del Signore, sì alla sua misericordia, alla sua purezza, sì ad essere veramente compartecipi della sua vita: creature nuove! Coraggio, non avvilitevi! È possibile questo cammino di santità. L’importante, però, è che nel cuore adesso diciamo: «Signore, d’ora in avanti nel mio cuore parli tu». Arrendiamoci al Signore!

SALMO 62 (63)

Ha sete di te, Signore, l’anima mia.

O Dio, tu sei il mio Dio,
dall’aurora io ti cerco,
ha sete di te l’anima mia,
desidera te la mia carne
in terra arida, assetata, senz’acqua.		

Così nel santuario ti ho contemplato,
guardando la tua potenza e la tua gloria.
Poiché il tuo amore vale più della vita,
le mie labbra canteranno la tua lode.	

Così ti benedirò per tutta la vita:
nel tuo nome alzerò le mie mani.
Come saziato dai cibi migliori,
con labbra gioiose ti loderà la mia bocca.		

Quando penso a te che sei stato il mio aiuto,
esulto di gioia all’ombra delle tue ali.
A te si stringe l’anima mia:
la tua destra mi sostiene. 	

Alleluia, alleluia.
Raccontaci, Maria: che hai visto sulla via?
La tomba del Cristo vivente, la gloria del Cristo risorto.
Alleluia.

DAL VANGELO SECONDO GIOVANNI (Gv 20, 1-2.11-18)
Il primo giorno della settimana, Maria di Màgdala si recò al sepolcro di mattino, quando era ancora buio, e vide che la pietra era stata tolta dal sepolcro. Corse allora e andò da Simon Pietro e dall’altro discepolo, quello che Gesù amava, e disse loro: «Hanno portato via il Signore dal sepolcro e non sappiamo dove l’hanno posto!». 
Maria stava all’esterno, vicino al sepolcro, e piangeva. Mentre piangeva, si chinò verso il sepolcro e vide due angeli in bianche vesti, seduti l’uno dalla parte del capo e l’altro dei piedi, dove era stato posto il corpo di Gesù. Ed essi le dissero: «Donna, perché piangi?». Rispose loro: «Hanno portato via il mio Signore e non so dove l’hanno posto». 
Detto questo, si voltò indietro e vide Gesù, in piedi; ma non sapeva che fosse Gesù. Le disse Gesù: «Donna, perché piangi? Chi cerchi?». Ella, pensando che fosse il custode del giardino, gli disse: «Signore, se l’hai portato via tu, dimmi dove l’hai posto e io andrò a prenderlo». Gesù le disse: «Maria!». Ella si voltò e gli disse in ebraico: «Rabbunì!» - che significa: «Maestro!». Gesù le disse: «Non mi trattenere, perché non sono ancora salito al Padre; ma va’ dai miei fratelli e di’ loro: “Salgo al Padre mio e Padre vostro, Dio mio e Dio vostro”». 
Maria di Màgdala andò ad annunciare ai discepoli: «Ho visto il Signore!» e ciò che le aveva detto. Parola del Signore. 

Maria di Magdala intuisce che Gesù la ama e lei apre il cuore a questo amore. Questo amore è spirituale, non ha niente di carnale e di possessivo, proprio perché è un amore così puro che entra dentro e non è più staccabile, cioè diventa la ragione d’essere. 
«Hanno portato via il mio Signore»: ecco chi è Gesù per lei, colui che ha potere ed autorità, il Signore, il padrone, l’arbitro che è decisivo per la sua vita. La sua vita ormai si è decisa su di lui e in ogni istante si decide su di lui. È l’amato che è la base sicura della sua vita, è arbitro della sua vita.
Non senti che è venuta l’ora di fare l’atto di umiltà vera di dire: «Signore tu sei l’arbitro della mia vita, tu sei il segreto del mio essere»? Entrate in Gesù ed in Gesù sconvolgerete il mondo!

Martedì 23 Luglio
S. Brigida, patr. Europa (f); S. Giovanni Cassiano

Principessa svedese, nata a Uppsala nel 1303, Brigida fu sposa e madre esemplare di otto figli. Rimasta vedova, divenne terziaria francescana e consacrò la vedovanza alla Chiesa. Fondò l’Ordine religioso del Santo Salvatore. Visse a Roma 24 anni, preparando il ritorno del Papa da Avignone. Morì il 23 luglio 1373. È stata dichiarata da Giovanni Paolo II copatrona d’Europa, insieme a santa Edith Stein e a santa Caterina da Siena. 

DALLA LETTERA DI SAN PAOLO APOSTOLO AI GÀLATI (Gal 2, 19-20)
Fratelli, mediante la Legge io sono morto alla Legge, affinché io viva per Dio. Sono stato crocifisso con Cristo, e non vivo più io, ma Cristo vive in me. E questa vita, che io vivo nel corpo, la vivo nella fede del Figlio di Dio, che mi ha amato e ha consegnato se stesso per me. Parola di Dio.

Io sono in Cristo: lui è il segreto intimo della mia vita, e porto avanti la mia conformità a lui nella mia vocazione fino in fondo. In Gesù, con lui e per lui mi è stato donato di vivere con la mia moglie, con il mio marito, con i miei figli, di vivere nel lavoro, nella professione, ma il chiodo fisso che ho in testa, lo scopo definitivo della mia esistenza, il perché ultimo del mio vivere, è la realizzazione della pienezza di Dio nella mia vita e negli altri. In questo atteggiamento il centro non sono più io, non è più il mio lavoro, non è più la mia famiglia, non è più il mio io, neanche la mia santificazione; il centro è Gesù che mi ha amato e unito a sé in maniera misteriosa e profonda. Finalmente io ho trovato l’unità interiore del mio essere e Gesù viene prima di ogni cosa e dà senso a tutta la mia vita, a tutto il mio impegno. Non c’è più nessuna cosa che mi possiede, per cui io vengo distratto, tirato via dalla mia realtà e quindi frantumato, spezzato, ma Gesù è il centro unificatore di tutta la mia esistenza. Tanti giovani sono tristi e scontenti anche facendo del bene, perché ancora fanno tante azioni ma non hanno trovato il centro unificatore di tutta la loro esistenza, non hanno trovato il loro posto nel mondo. Noi finalmente l’abbiamo trovato: è far nuove tutte le cose perché siamo in Cristo, che è creatura nuova!

SALMO 33 (34) 

Benedirò il Signore in ogni tempo. 

Benedirò il Signore in ogni tempo, 
sulla mia bocca sempre la sua lode.
Io mi glorio nel Signore:
i poveri ascoltino e si rallegrino.	

Magnificate con me il Signore,
esaltiamo insieme il suo nome.
Ho cercato il Signore: mi ha risposto
e da ogni mia paura mi ha liberato.		

Guardate a lui e sarete raggianti,
i vostri volti non dovranno arrossire.
Questo povero grida e il Signore lo ascolta,
lo salva da tutte le sue angosce.	 

L’angelo del Signore si accampa
attorno a quelli che lo temono, e li libera.
Gustate e vedete com’è buono il Signore;
beato l’uomo che in lui si rifugia.		

Temete il Signore, suoi santi:
nulla manca a coloro che lo temono.
I leoni sono miseri e affamati,
ma a chi cerca il Signore non manca alcun bene. 	

Alleluia, alleluia.
Rimanete nel mio amore, dice il Signore,
chi rimane in me, e io in lui, porta molto frutto.
Alleluia.

DAL VANGELO SECONDO GIOVANNI (Gv 15, 1-8)
In quel tempo, Gesù disse ai suoi discepoli: «Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato.
Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. 
Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli». Parola del Signore.

«Io sono la vite e voi i tralci»: l’intimità del rapporto con Dio è talmente forte e intensa che è come il rapporto che c’è tra la radice ed il ramo proprio perché è un’unità vivente. Cristo è la nostra radice e noi siamo il ramo! In altre parole noi siamo talmente immersi in Cristo per mezzo dello Spirito Santo e uniti al Padre in Cristo, che formiamo una realtà nuova nel mondo e chiunque è in Cristo è nuova creatura!
Noi siamo talmente abituati a sentire queste parole che suonano come parole di esortazione e non invece parole dichiarative di realtà. Queste parole definiscono una realtà, non sono una semplice esortazione. Questa realtà qui deve essere manifestata, la natura infatti geme e piange perché aspetta la rivelazione dei figli di Dio (cfr. Rom 8,22). Noi dobbiamo manifestarci per quello che siamo in Cristo! 

Mercoledì 24 Luglio
S. Charbel Makhluf (mf); S. Cristina di B.; S. Eufrasia

Sacerdote dell’Ordine Libanese Maronita, nato nel 1828, Charbel Makhluf nel 1875 divenne eremita e visse così fino alla morte, avvenuta nel 1898. Il suo corpo inizialmente inumato a terra, si è conservato intatto e ne esce un liquido simile a sangue. Questi fenomeni continuano anche ora che la salma è stata trasferita in una cappella.

DAL LIBRO DELL’ÈSODO (Es 16, 1-5.9-15) 
Gli Israeliti levarono le tende da Elìm e tutta la comunità degli Israeliti arrivò al deserto di Sin, che si trova tra Elìm e il Sinai, il quindici del secondo mese dopo la loro uscita dalla terra d’Egitto.
Nel deserto tutta la comunità degli Israeliti mormorò contro Mosè e contro Aronne. Gli Israeliti dissero loro: «Fossimo morti per mano del Signore nella terra d’Egitto, quando eravamo seduti presso la pentola della carne, mangiando pane a sazietà! Invece ci avete fatto uscire in questo deserto per far morire di fame tutta questa moltitudine». Allora il Signore disse a Mosè: «Ecco, io sto per far piovere pane dal cielo per voi: il popolo uscirà a raccoglierne ogni giorno la razione di un giorno, perché io lo metta alla prova, per vedere se cammina o no secondo la mia legge. Ma il sesto giorno, quando prepareranno quello che dovranno portare a casa, sarà il doppio di ciò che avranno raccolto ogni altro giorno».
Mosè disse ad Aronne: «Da’ questo comando a tutta la comunità degli Israeliti: “Avvicinatevi alla presenza del Signore, perché egli ha inteso le vostre mormorazioni!”». Ora, mentre Aronne parlava a tutta la comunità degli Israeliti, essi si voltarono verso il deserto: ed ecco, la gloria del Signore si manifestò attraverso la nube. 
Il Signore disse a Mosè: «Ho inteso la mormorazione degli Israeliti. Parla loro così: “Al tramonto mangerete carne e alla mattina vi sazierete di pane; saprete che io sono il Signore, vostro Dio”».
La sera le quaglie salirono e coprirono l’accampamento; al mattino c’era uno strato di rugiada intorno all’accampamento. Quando lo strato di rugiada svanì, ecco, sulla superficie del deserto c’era una cosa fine e granulosa, minuta come è la brina sulla terra. 
Gli Israeliti la videro e si dissero l’un l’altro: «Che cos’è?», perché non sapevano che cosa fosse. Mosè disse loro: «È il pane che il Signore vi ha dato in cibo». Parola di Dio. 

Tutto il popolo mormora contro Mosè. Non ne vuole sapere. Era venuto via dall’Egitto, era schiavo, ma dice: «Là avevamo le pentole piene di carne, là avevamo il pane» ed erano schiavi. 
Sovente l’uomo accetta il piano di Dio nella misura che è come il suo. Quando non è come quello che ha in mente, l’uomo si scatena nella ribellione e ogni difficoltà diventa pretesto. Invece per chi aderisce pienamente al disegno di Dio, la difficoltà del percorso diventa grazia e dono per crescere nel Signore. Per chi ama ciò che chiamiamo disgrazia diventa opportunità per sviluppare la relazione profonda con Dio. Per chi ama ogni problema è una occasione per parteciparlo ai fratelli e risolverlo assieme per crescere. Quando la vita interpella la fede, riunisci i credenti e fa rispondere alla vita secondo la fede. In questo modo noi poniamo il Signore innanzi a noi e alla sua luce vediamo la luce. 

SALMO 77 (78)

Diede loro pane dal cielo.

Oppure:

Donaci, Signore, il pane del cielo.

Nel loro cuore tentarono Dio,
chiedendo cibo per la loro gola.
Parlarono contro Dio,
dicendo: «Sarà capace Dio
di preparare una tavola nel deserto?». 	

Diede ordine alle nubi dall’alto
e aprì le porte del cielo;
fece piovere su di loro la manna per cibo
e diede loro pane del cielo. 		

L’uomo mangiò il pane dei forti;
diede loro cibo in abbondanza.
Scatenò nel cielo il vento orientale,
con la sua forza fece soffiare il vento australe. 	

Su di loro fece piovere carne come polvere
e uccelli come sabbia del mare,
li fece cadere in mezzo ai loro accampamenti,
tutt’intorno alle loro tende. 			

Alleluia, alleluia.
Il seme è la parola di Dio,
il seminatore è Cristo:
chiunque trova lui, ha la vita eterna.
Alleluia.

DAL VANGELO SECONDO MATTEO (Mt 13, 1-9)	
Quel giorno Gesù uscì di casa e sedette in riva al mare. Si radunò attorno a lui tanta folla che egli salì su una barca e si mise a sedere, mentre tutta la folla stava sulla spiaggia.
Egli parlò loro di molte cose con parabole. E disse: «Ecco, il seminatore uscì a seminare. Mentre seminava, una parte cadde lungo la strada; vennero gli uccelli e la mangiarono. Un’altra parte cadde sul terreno sassoso, dove non c’era molta terra; germogliò subito, perché il terreno non era profondo, ma quando spuntò il sole, fu bruciata e, non avendo radici, seccò. Un’altra parte cadde sui rovi, e i rovi crebbero e la soffocarono. Un’altra parte cadde sul terreno buono e diede frutto: il cento, il sessanta, il trenta per uno. Chi ha orecchi, ascolti».
Parola del Signore.

Quando si è strada? Quando si legge la parola senza amarla, o meglio senza amare colui che parla, cioè il Signore. Senza amore non è possibile ascoltare e capire lo Spirito Santo che è amore. Quando non si capisce il significato della parola in se stessa, si deve chiedere a chi è competente. Quando si è terreno sassoso? Quando non ci si converte alla parola del Signore e si continua a vivere come prima di leggerla! Quando si è terreno con spine? Quando la ricchezza e le preoccupazioni mondane hanno più forza di Gesù nel nostro cuore. Quando si è terreno buono? Quando si è scelto Gesù e lo si ama con tutto il cuore, con tutta l’anima, con tutto se stessi. Le diverse percentuali sono dovute alla intensità o meno dell’amore. 

Giovedì 25 Luglio
S. Giacomo ap. (f); S. Cristoforo; S. Valentina

S. Giacomo era figlio di Zebedeo e di Salome, fratello di Giovanni l’evangelista, col quale fu chiamato da Gesù fra i primi discepoli. Impetuoso di carattere come il fratello Giovanni, con lui è soprannominato da Gesù “Boanerghes, cioè figli del tuono” (Mc 3,17). Fu il primo tra gli apostoli a dare il sangue per Gesù: fu fatto decapitare da Erode verso il 44 d.C. (At 12,1-2).

DALLA SECONDA LETTERA DI SAN PAOLO APOSTOLO AI CORÌNZI (2Cor 4, 7-15)
Fratelli, noi abbiamo un tesoro in vasi di creta, affinché appaia che questa straordinaria potenza appartiene a Dio, e non viene da noi. In tutto, infatti, siamo tribolati, ma non schiacciati; siamo sconvolti, ma non disperati; perseguitati, ma non abbandonati; colpiti, ma non uccisi, portando sempre e dovunque nel nostro corpo la morte di Gesù, perché anche la vita di Gesù si manifesti nel nostro corpo. Sempre infatti, noi che siamo vivi, veniamo consegnati alla morte a causa di Gesù, perché anche la vita di Gesù si manifesti nella nostra carne mortale. Cosicché in noi agisce la morte, in voi la vita.
Animati tuttavia da quello stesso spirito di fede di cui sta scritto: «Ho creduto, perciò ho parlato», anche noi crediamo e perciò parliamo, convinti che colui che ha risuscitato il Signore Gesù, risusciterà anche noi con Gesù e ci porrà accanto a lui insieme con voi. Tutto infatti è per voi, perché la grazia, accresciuta a opera di molti, faccia abbondare l’inno di ringraziamento, per la gloria di Dio. Parola di Dio.

Ormai la nostra vita è saldamente ancorata in Cristo: l’amore del Padre, del Figlio e dello Spirito è stato diffuso nei nostri cuori. Quest’amore gratuito ci tiene saldamente uniti a Cristo e nulla ci potrà separare da lui. Per questo siamo tribolati, ma non schiacciati, sconvolti, ma non disperati, perseguitati ma non abbandonati, colpiti ma non uccisi. Tutta la vita di Cristo è stata colpita, ma ora vive; anche noi siamo colpiti, ma proprio per questo la nostra vita splenderà. È quello che Gesù vuole. 

SALMO 125 (126)

Chi semina nelle lacrime mieterà nella gioia.

Quando il Signore ristabilì la sorte di Sion,
ci sembrava di sognare.
Allora la nostra bocca si riempì di sorriso,
la nostra lingua di gioia.	

Allora si diceva tra le genti:
«Il Signore ha fatto grandi cose per loro».
Grandi cose ha fatto il Signore per noi:
eravamo pieni di gioia.		

Ristabilisci, Signore, la nostra sorte,
come i torrenti del Negheb.
Chi semina nelle lacrime
mieterà nella gioia.	

Nell’andare, se ne va piangendo,
portando la semente da gettare,
ma nel tornare, viene con gioia,
portando i suoi covoni.	
	 
Alleluia, alleluia.
Io ho scelto voi, dice il Signore,
perché andiate e portiate frutto
e il vostro frutto rimanga. 
Alleluia.

DAL VANGELO SECONDO MATTEO (Mt 20, 20-28)
In quel tempo, si avvicinò a Gesù la madre dei figli di Zebedèo con i suoi figli e si prostrò per chiedergli qualcosa. Egli le disse: «Che cosa vuoi?». Gli rispose: «Di’ che questi miei due figli siedano uno alla tua destra e uno alla tua sinistra nel tuo regno». Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo». Ed egli disse loro: «Il mio calice, lo berrete; però sedere alla mia destra e alla mia sinistra non sta a me concederlo: è per coloro per i quali il Padre mio lo ha preparato».
Gli altri dieci, avendo sentito, si sdegnarono con i due fratelli. Ma Gesù li chiamò a sé e disse: «Voi sapete che i governanti delle nazioni dóminano su di esse e i capi le opprimono. Tra voi non sarà così; ma chi vuole diventare grande tra voi, sarà vostro servitore e chi vuole essere il primo tra voi, sarà vostro schiavo. Come il Figlio dell’uomo, che non è venuto per farsi servire, ma per servire e dare la propria vita in riscatto per molti». Parola del Signore. 

La via che libera completamente è la coscienza di essere servi del Signore. Questo ti libera perché Gesù è venuto per servire e non per essere servito. Se sviluppi questa coscienza in tutte le situazioni della vita, anche le più contrapposte, le più difficili, ti verrà spontaneo ripetere con Gesù: «Sono venuto per servire e per dare la vita, come te Gesù». Questo ruminio interiore o unità col Signore mi dà una solidità enorme, è liberante, perché non mi appartengo più, non ho nulla da aspettarmi; sono come Gesù che non ha accampato per sé alcun diritto, e l’ha fatto volutamente pur essendo Dio. Un solo diritto ha voluto: di vivere la misura dell’amore, che è amare senza misura. 
Sii servo, cioè colui che non vuole accampare diritti e che tutti i suoi diritti gli vengono da un infinito amore e da uno sguardo di purezza di Dio su di lui!

Venerdì 26 Luglio
Ss. Gioacchino e Anna (m); B. Tito Brandsma

Il culto verso i genitori di Maria è molto antico, soprattutto tra i greci. Raccontare la vita di Gioacchino e Anna,  nonni di Gesù e impossibile perché nulla di loro dicono i libri sacri. Nel Protovangelo di Giacomo, uno scritto apocrifo del sec. II, è narrata la loro storia.

DAL LIBRO DEL SIRÀCIDE (Sir 44, 1.10-15) 
Facciamo l’elogio di uomini illustri, dei padri nostri nelle loro generazioni.
Questi furono uomini di fede, e le loro opere giuste non sono dimenticate.
Nella loro discendenza dimora una preziosa eredità: i loro posteri.
La loro discendenza resta fedele alle alleanze e grazie a loro anche i loro figli.
Per sempre rimarrà la loro discendenza e la loro gloria non sarà offuscata.
I loro corpi furono sepolti in pace, ma il loro nome vive per sempre.
I popoli parlano della loro sapienza, l’assemblea ne proclama la lode. 
Parola di Dio.

Coloro che realmente aprono un cammino nuovo su questa terra, che è speranza per l’uomo, sono gli uomini di fede. Non sono né gli uomini d’ingegno, né i politici. Sono gli uomini di fede che aprono il cammino di Dio al cammino degli uomini e che fanno entrare il mondo di Dio nel mondo dell’uomo. 
Cosa vuole Dio per convertire gli uomini e portarli a sé? Vuole la fede. Cos’è la fede? La fede è la relazione con Dio. 
Mi ricordo quando ho servito la messa a padre Pio, ho preso paura! Ero andato con curiosità. Ho fatto tanto, tanto che gli ho servito la messa, ci sono riuscito; prima mi sono confessato. Alla consacrazione ho visto Dio crocefisso in un uomo! Sono rimasto schiantato dalla fede di quell’uomo, la fede! Il problema nostro è questo: corriamo il rischio di essere degli atei che sanno tante cose su Dio! Incominciamo invece ad avere fede, andiamo a cercare chi ha fede e diciamo: «Dammi una mano!Non ce la faccio!». È importante questo! Non c’è nient’altro da fare: avere fede e basta e viene fuori il mondo di Dio! 
Un popolo che è unito a Cristo per mezzo dello Spirito Santo è un popolo che crea la storia di Dio.
 
SALMO 131 (132)

Il Signore gli darà il trono di Davide suo padre.

Il Signore ha giurato a Davide,
promessa da cui non torna indietro:
«Il frutto delle tue viscere
io metterò sul tuo trono!». 

Sì, il Signore ha scelto Sion,
l’ha voluta per sua residenza:
«Questo sarà il luogo del mio riposo per sempre:
qui risiederò, perché l’ho voluto. 

Là farò germogliare una potenza per Davide,
preparerò una lampada per il mio consacrato.
Rivestirò di vergogna i suoi nemici,
mentre su di lui fiorirà la sua corona». 

Alleluia, alleluia.
Aspettavano la consolazione d’Israele, 
e lo Spirito Santo era su di loro.
Alleluia.

DAL VANGELO SECONDO MATTEO (Mt 13, 16-17)	
In quel tempo, Gesù disse ai suoi discepoli: «Beati i vostri occhi perché vedono e i vostri orecchi perché ascoltano. 
In verità io vi dico: molti profeti e molti giusti hanno desiderato vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono!». Parola del Signore.

C’è una grossa differenza fra udire e sentire: per udire basta avere le orecchie che funzionano, per sentire cosa bisogna avere? Bisogna avere il cuore che funziona. 
Altro è sentire, altro è udire, tanto è vero che tu odi uno, odi le parole sue e guardi l’orologio: «Quando finisce di parlare?»; ce ne è un altro che parla, lo senti e dici: «Continua, continua!», perché? Altro è vedere, altro è conoscere. Per vedere basta avere gli occhi e un paio di occhiali, per conoscere bisogna avere il cuore! Tu non conoscerai mai uno che non ami, tu lo sentirai parlare e lo giudicherai. Sentirai le sue parole: saranno dei proiettili, o saranno delle parole che stufano. Tu conosci solo chi ami! 
La piena comprensione di suo figlio Maria l’avrà ai piedi della croce, sentendo le sue parole. Io tante volte odo, ma non sento; lei ha visto tutta la tragedia della sua creatura e in quel momento lì ha capito, specialmente quando ha sentito le parole: «Tutto è compiuto». Il genio della maternità si manifesta proprio nel dolore, nella crocefissione, nella morte, perché avviene la comprensione definitiva e un’adorazione piena del disegno di Dio. È avvenuto in Maria, ed è proprio così anche nella nostra vita! 

Sabato 27 Luglio
S. Simeone Stilita Pantaleone; S. Celestino I

DAL LIBRO DELL’ÈSODO (Es 24, 3-8)
In quei giorni, Mosè andò a riferire al popolo tutte le parole del Signore e tutte le norme. Tutto il popolo rispose a una sola voce dicendo: «Tutti i comandamenti che il Signore ha dato, noi li eseguiremo!». 
Mosè scrisse tutte le parole del Signore. Si alzò di buon mattino ed eresse un altare ai piedi del monte, con dodici stele per le dodici tribù d’Israele. Incaricò alcuni giovani tra gli Israeliti di offrire olocausti e di sacrificare giovenchi come sacrifici di comunione, per il Signore. 
Mosè prese la metà del sangue e la mise in tanti catini e ne versò l’altra metà sull’altare. Quindi prese il libro dell’alleanza e lo lesse alla presenza del popolo. Dissero: «Quanto ha detto il Signore, lo eseguiremo e vi presteremo ascolto». 
Mosè prese il sangue e ne asperse il popolo, dicendo: «Ecco il sangue dell’alleanza che il Signore ha concluso con voi sulla base di tutte queste parole!». Parola di Dio.

Dio ha concluso l’alleanza con il suo popolo. I dieci comandamenti sono le dieci parole di Dio sulle quali si basa l’alleanza. Con questo testo base si svilupperà tutto il dialogo tra Dio e gli uomini fino alla venuta di Gesù.
Quest’alleanza era imperfetta e doveva essere portata alla perfezione, doveva essere interiorizzata. Lo ha fatto Gesù passando da un’alleanza regolata da norme esterne a un’alleanza basata sulla vita divina partecipata agli uomini; da un popolo unito sulla razza a un popolo universale unito dallo Spirito Santo; dal banchetto consumato con carni animali, al banchetto di comunione permanente con Gesù morto e risorto per noi; dal sangue di animali al sangue di Gesù sparso per noi sulla croce.
 
SALMO 49 (50)

Offri a Dio come sacrificio la lode.

Parla il Signore, Dio degli dèi,
convoca la terra da oriente a occidente.
Da Sion, bellezza perfetta,
Dio risplende.			

«Davanti a me riunite i miei fedeli,
che hanno stabilito con me l’alleanza
offrendo un sacrificio».
I cieli annunciano la sua giustizia:
è Dio che giudica.			

Offri a Dio come sacrificio la lode
e sciogli all’Altissimo i tuoi voti;
invocami nel giorno dell’angoscia:
ti libererò e tu mi darai gloria. 	

Alleluia, alleluia.
Accogliete con docilità la Parola 
che è stata piantata in voi
e può portarvi alla salvezza.
Alleluia.

DAL VANGELO SECONDO MATTEO (Mt 13, 24-30)	
In quel tempo, Gesù espose alla folla un’altra parabola, dicendo: «Il regno dei cieli è simile a un uomo che ha seminato del buon seme nel suo campo. Ma, mentre tutti dormivano, venne il suo nemico, seminò della zizzania in mezzo al grano e se ne andò. Quando poi lo stelo crebbe e fece frutto, spuntò anche la zizzania. Allora i servi andarono dal padrone di casa e gli dissero: “Signore, non hai seminato del buon seme nel tuo campo? Da dove viene la zizzania?”. Ed egli rispose loro: “Un nemico ha fatto questo!”. E i servi gli dissero: “Vuoi che andiamo a raccoglierla?”. “No, rispose, perché non succeda che, raccogliendo la zizzania, con essa sradichiate anche il grano. Lasciate che l’una e l’altro crescano insieme fino alla mietitura e al momento della mietitura dirò ai mietitori: Raccogliete prima la zizzania e legatela in fasci per bruciarla; il grano invece riponetelo nel mio granaio”». Parola del Signore.

La zizzania è un’erba che si sviluppa a fianco delle radici del grano e assorbe il nutrimento dal terreno, togliendolo al grano stesso che non cresce. In cosa la zizzania è il simbolo della divisione? È la presenza di un modo di vivere che lentamente fa morire il tuo modo originale di vivere. È quindi il simbolo di chi ti toglie il carisma, cioè di chi ti soffoca, ti distrae, ti porta via il nutrimento finché ti fa morire. Perché il Signore permette che cresca con il seme buono? Per noi la zizzania non siamo mai noi, sono sempre gli altri, mentre il Signore sa che una volta diventi tu zizzania, una volta l’altro; come farebbe a togliere la zizzania senza cavar via tutti dal campo? Ad esempio, quando io non lavoro forte interiormente un po’ divento zizzania, perché poi, quando parlo, non seguo più il modo di pensare di Dio ma quella del quotidiano locale che leggo. Non facendo un serio lavoro interiore, non esigo da me il cambiamento e divento una presenza debole e, in quanto debole, assorbo la vita che il mondo mi dà e divento zizzania per il mio fratello. 
Il Signore non vuole sradicarci tutti, ci vuole troppo bene! Lui ci chiede di riconoscerci zizzania quando lo siamo e subito di andare da lui e dirgli: «Signore, voglio essere grano buono!», invece di passare tutto il giorno a dir male degli altri. 

DOMENICA 28 LUGLIO
Ss. Nazario e Celso
XVII Domenica del Tempo Ordinario

DAL LIBRO DELLA GÈNESI (Gen 18, 20-32) 
In quei giorni, disse il Signore: «Il grido di Sòdoma e Gomorra è troppo grande e il loro peccato è molto grave. Voglio scendere a vedere se proprio hanno fatto tutto il male di cui è giunto il grido fino a me; lo voglio sapere!». Quegli uomini partirono di là e andarono verso Sòdoma, mentre Abramo stava ancora alla presenza del Signore. Abramo gli si avvicinò e gli disse: «Davvero sterminerai il giusto con l’empio? Forse vi sono cinquanta giusti nella città: davvero li vuoi sopprimere? E non perdonerai a quel luogo per riguardo ai cinquanta giusti che vi si trovano? Lontano da te il far morire il giusto con l’empio, così che il giusto sia trattato come l’empio; lontano da te! Forse il giudice di tutta la terra non praticherà la giustizia?». Rispose il Signore: «Se a Sòdoma troverò cinquanta giusti nell’ambito della città, per riguardo a loro perdonerò a tutto quel luogo». Abramo riprese e disse: «Vedi come ardisco parlare al mio Signore, io che sono polvere e cenere: forse ai cinquanta giusti ne mancheranno cinque; per questi cinque distruggerai tutta la città?». Rispose: «Non la distruggerò, se ve ne troverò quarantacinque». Abramo riprese ancora a parlargli e disse: «Forse là se ne troveranno quaranta». Rispose: «Non lo farò, per riguardo a quei quaranta». Riprese: «Non si adiri il mio Signore, se parlo ancora: forse là se ne troveranno trenta». Rispose: «Non lo farò, se ve ne troverò trenta». Riprese: «Vedi come ardisco parlare al mio Signore! Forse là se ne troveranno venti». Rispose: «Non la distruggerò per riguardo a quei venti». Riprese: «Non si adiri il mio Signore, se parlo ancora una volta sola: forse là se ne troveranno dieci». Rispose: «Non la distruggerò per riguardo a quei dieci». Parola di Dio.

La caratteristica dell’intervento di Abramo presso Dio è costituita dal fatto che non dice di salvare gli innocenti e punire i colpevoli; egli chiede di salvare colpevoli e innocenti insieme. Ci si salva insieme o ci si perde insieme! La dignità dell’uomo rimane anche nel colpevole. Come la dignità del giusto non è fondata prima di tutto dalla sua vita santa ma da Dio che lo ama, così il male compiuto non fa diventare indegno il colpevole perché, nonostante la colpa, egli è amato da Dio. Il fatto che Dio ama una persona rende degna quella persona. Poi se uno vive da santo io dovrò tanto gioire perché Dio è riamato. Se uno si comporta male, io dovrò fare tutto il possibile per riportarlo sulla retta via, per questo motivo la pena di morte deve essere abolita.
Vedendo Gesù comprendiamo che uno solo basta a salvare tutti: lui, Dio e uomo, ha fatto ricadere su di sé il peccato del mondo e ha risposto al male con il bene; mentre era ferito, curava le ferite di coloro che gliele procuravano. Egli era umiliato, ma rispondeva stimando coloro che lo umiliavano. I suoi nemici erano spietati contro di lui, e li salvò giustificandoli. La sua misericordia è infinita quanto è infinito il suo amore.

SALMO 137 (138)

Nel giorno in cui ti ho invocato mi hai risposto.

Ti rendo grazie, Signore, con tutto il cuore:
hai ascoltato le parole della mia bocca.
Non agli dèi, ma a te voglio cantare,
mi prostro verso il tuo tempio santo.	

Rendo grazie al tuo nome per il tuo amore e la tua fedeltà:
hai reso la tua promessa più grande del tuo nome.
Nel giorno in cui ti ho invocato, mi hai risposto,
hai accresciuto in me la forza.		

Perché eccelso è il Signore, ma guarda verso l’umile;
il superbo invece lo riconosce da lontano.
Se cammino in mezzo al pericolo, tu mi ridoni vita; 			
contro la collera dei miei avversari stendi la tua mano. 

La tua destra mi salva.
Il Signore farà tutto per me.
Signore, il tuo amore è per sempre:
non abbandonare l’opera delle tue mani.	

DALLA LETTERA DI SAN PAOLO APOSTOLO AI COLOSSÈSI (Col 2, 12-14)
Fratelli, con Cristo sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. 
Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Parola di Dio.

La circoncisione era un segno sul corpo che individuava l’appartenenza al popolo ebraico: il popolo di Dio. La circoncisione non dava nulla di reale. Il battesimo invece ci ha dato la partecipazione alla vita divina creando l’appartenenza al nuovo popolo di Dio. Insieme siamo rinati, insieme viviamo. Insieme perché siamo uniti dallo stesso Spirito Santo che ha diffuso l’amore divino nei nostri cuori. Prima del battesimo eravamo nel peccato, ora quel peccato è annullato dalla croce di Cristo. Hai una vita nuova: vivi questa vita nuova!

Alleluia, alleluia.
Avete ricevuto lo Spirito che rende figli adottivi, 
per mezzo del quale gridiamo: Abbà! Padre!
Alleluia.

DAL VANGELO SECONDO LUCA (Lc 11, 1-13)	
Gesù si trovava in un luogo a pregare; quando ebbe finito, uno dei suoi discepoli gli disse: «Signore, insegnaci a pregare, come anche Giovanni ha insegnato ai suoi discepoli». Ed egli disse loro: «Quando pregate, dite: “Padre, sia santificato il tuo nome, venga il tuo regno; dacci ogni giorno il nostro pane quotidiano, e perdona a noi i nostri peccati, anche noi infatti perdoniamo a ogni nostro debitore, e non abbandonarci alla tentazione”».
Poi disse loro: «Se uno di voi ha un amico e a mezzanotte va da lui a dirgli: “Amico, prestami tre pani, perché è giunto da me un amico da un viaggio e non ho nulla da offrirgli”; e se quello dall’interno gli risponde: “Non m’importunare, la porta è già chiusa, io e i miei bambini siamo a letto, non posso alzarmi per darti i pani”, vi dico che, anche se non si alzerà a darglieli perché è suo amico, almeno per la sua invadenza si alzerà a dargliene quanti gliene occorrono.
Ebbene, io vi dico: chiedete e vi sarà dato, cercate e troverete, bussate e vi sarà aperto. Perché chiunque chiede riceve e chi cerca trova e a chi bussa sarà aperto. 
Quale padre tra voi, se il figlio gli chiede un pesce, gli darà una serpe al posto del pesce? O se gli chiede un uovo, gli darà uno scorpione? Se voi dunque, che siete cattivi, sapete dare cose buone ai vostri figli, quanto più il Padre vostro del cielo darà lo Spirito Santo a quelli che glielo chiedono!». Parola del Signore

Tu dici: «Padre nostro», non «Padre mio». L’invocazione presuppone che tu senta nei fatti che tutti i figli di Dio sono tuoi fratelli! È vero? Sforzati perché sia vero!
Tu supplichi: «Sia santificato il tuo nome», cioè: la tua Persona o Dio sia riconosciuta per quello che è. La supplica indica che tu cresci nella conoscenza di Dio Padre e sei impegnato perché Dio sia amato e riconosciuto nella sua santità. 
«Venga il tuo Regno». Domandando che il mondo di Dio diventi il mondo vero dell’umanità, significa che tu sei già impegnato perché quanto chiedi diventi realtà. 
Dicendo: «Sia fatta la tua volontà come in cielo così in terra», tu chiedi l’obbedienza che ti toglie dalla tua solitudine e t’inserisce nell’universo di Dio! «Dacci oggi il nostro pane quotidiano»: se tu ne hai più del necessario come faranno gli altri ad avere il pane quotidiano? «Perdona a noi i nostri peccati come noi li abbiamo perdonati a coloro che hanno peccato contro di noi»: è vero che è così? 
Ed infine: «Non permettere che io mi lasci cadere nella tentazione, ma vieni a prendermi, dammi un calcio nel sedere, Signore, svegliami»! 

Lunedì 29 Luglio
S. Marta (m); S. Felice; S. Lupo; S. Olaf

Marta è sorella di Lazzaro e Maria. Tra loro e Gesù c’era una amicizia profonda perché avevano accettato in pieno il suo messaggio e la sua missione e vi collaboravano con i mezzi a loro disposizione. Come fa notare l’evangelista Giovanni “Gesù voleva molto bene a Marta, a sua sorella e a Lazzaro” (Gv 11,5).

DALLA PRIMA LETTERA DI SAN GIOVANNI APOSTOLO (1Gv 4, 7-16)
Carissimi, amiamoci gli uni gli altri, perché l’amore è da Dio: chiunque ama è stato generato da Dio e conosce Dio. Chi non ama non ha conosciuto Dio, perché Dio è amore. 
In questo si è manifestato l’amore di Dio in noi: Dio ha mandato nel mondo il suo Figlio unigenito, perché noi avessimo la vita per mezzo di lui. 
In questo sta l’amore: non siamo stati noi ad amare Dio, ma è lui che ha amato noi e ha mandato il suo Figlio come vittima di espiazione per i nostri peccati.
Carissimi, se Dio ci ha amati così, anche noi dobbiamo amarci gli uni gli altri. Nessuno mai ha visto Dio; se ci amiamo gli uni gli altri, Dio rimane in noi e l’amore di lui è perfetto in noi. In questo si conosce che noi rimaniamo in lui ed egli in noi: egli ci ha donato il suo Spirito. 
E noi stessi abbiamo veduto e attestiamo che il Padre ha mandato il suo Figlio come salvatore del mondo. Chiunque confessa che Gesù è il Figlio di Dio, Dio rimane in lui ed egli in Dio. E noi abbiamo conosciuto e creduto l’amore che Dio ha in noi. 
Dio è amore; chi rimane nell’amore rimane in Dio e Dio rimane in lui. 
Parola di Dio.

Qual è l’amore secondo il Vangelo? Gesù l’ha detto con molta precisione: «Amatevi come io vi ho amato» cioè, «vi do un comandamento nuovo». Dove sta il comandamento nuovo? La novità? Nel «come ci ha amato lui». Io non finirò mai di scoprire come Gesù ci ha amato. Allora tu scopri tutta la ricchezza dell’umanità di Gesù: leggi, per esempio, che Gesù pianse, pianse forte per la morte di Lazzaro, fu scosso dentro di sé. Gesù voleva molto bene a Marta, a Maria, a Lazzaro.
Tu scopri tutto l’amore di Gesù, un amore che però non chiede nulla: dona senza avere risposta. Tu ami perché sei figlio del Padre. L’amore umano è totalmente opposto all’amore di Dio. Mentre Dio si muove verso l’altro perché è pienezza di vita e crea la vita, l’amore umano invece dice: «Io mi muovo verso l’altro perché prendo nell’altro quella fetta che piace a me allora io amo me stesso nell’altro», per cui rimango sempre nella mia eterna solitudine; non riesco mai ad andare oltre. Come farò io ad amare come ama Cristo? Gesù l’ha detto: «Chi mangia di me vive per me» (Gv 6,57) e mangio lui attraverso la sua parola, attraverso l’Eucarestia, attraverso la fraternità!
SALMO 33 (34) 
Gustate e vedete com’è buono il Signore.
Benedirò il Signore in ogni tempo,
sulla mia bocca sempre la sua lode.
Io mi glorio nel Signore:
i poveri ascoltino e si rallegrino.	

Magnificate con me il Signore,
esaltiamo insieme il suo nome.
Ho cercato il Signore: mi ha risposto
e da ogni mia paura mi ha liberato.		

Guardate a lui e sarete raggianti,
i vostri volti non dovranno arrossire.
Questo povero grida e il Signore lo ascolta,
lo salva da tutte le sue angosce.	 

L’angelo del Signore si accampa
attorno a quelli che lo temono, e li libera.
Gustate e vedete com’è buono il Signore;
beato l’uomo che in lui si rifugia.		

Temete il Signore, suoi santi:
nulla manca a coloro che lo temono.
I leoni sono miseri e affamati,
ma a chi cerca il Signore non manca alcun bene. 	

Alleluia, alleluia, alleluia.
Io sono la luce del mondo, dice il Signore;
chi segue me, avrà la luce della vita.
Alleluia.

DAL VANGELO SECONDO GIOVANNI (Gv 11, 19-27)
In quel tempo, molti Giudei erano venuti da Marta e Maria a consolarle per il fratello. Marta dunque, come udì che veniva Gesù, gli andò incontro; Maria invece stava seduta in casa. 
Marta disse a Gesù: «Signore, se tu fossi stato qui, mio fratello non sarebbe morto! Ma anche ora so che qualunque cosa tu chiederai a Dio, Dio te la concederà». 
Gesù le disse: «Tuo fratello risorgerà». Gli rispose Marta: «So che risorgerà nella risurrezione dell’ultimo giorno». 
Gesù le disse: «Io sono la risurrezione e la vita; chi crede in me, anche se muore, vivrà; chiunque vive e crede in me, non morirà in eterno. Credi questo?». Gli rispose: «Sì, o Signore, io credo che tu sei il Cristo, il Figlio di Dio, colui che viene nel mondo». Parola del Signore.

Quando Gesù aveva due minuti di tempo, oltre ad andare sul monte a riposare e a pregare, andava anche da questa famiglia che stava a Betania, con la quale ha un rapporto particolare. Lì c’erano Marta, Maria e Lazzaro. Gesù vive la sua affettività con questa famiglia, con la concretezza di chi dice ad es.: «Voglio un bicchiere di vino, mi tolgo le scarpe, dammi quel dolcino...». Gesù aveva bisogno di amicizia vera! 
L’umanità di Gesù è vera umanità: in lui non c’è un amore soltanto di Dio in quanto Dio, ma di Dio uomo. Quando io mi trovo di fronte agli ammalati, se ce la faccio, se posso, cerco sempre di mettermi alla presenza del Signore e chiedo a lui cosa sente nei confronti di quegli ammalati e sente quello che sentiva su questa terra. Scrutate nel Vangelo tutta la realtà umana di Cristo, perché tutto l’uomo che è stato Gesù è in Cristo oggi; così noi non correremo il rischio, che alle volte sì può correre, che per essere cristiani si diventa disumani. Inseritevi nei sentimenti di Cristo Gesù, è solo lui che ci può garantire la purezza dei nostri sentimenti!

Oppure:

DAL VANGELO SECONDO LUCA (Lc 10, 38-42)	
In quel tempo, mentre erano in cammino, Gesù entrò in un villaggio e una donna, di nome Marta, lo ospitò. Ella aveva una sorella, di nome Maria, la quale, seduta ai piedi del Signore, ascoltava la sua parola. Marta invece era distolta per i molti servizi. 
Allora si fece avanti e disse: «Signore, non t’importa nulla che mia sorella mi abbia lasciata sola a servire? Dille dunque che mi aiuti». Ma il Signore le rispose: «Marta, Marta, tu ti affanni e ti agiti per molte cose, ma di una cosa sola c’è bisogno. Maria ha scelto la parte migliore, che non le sarà tolta». Parola del Signore.

L’orazione di quiete è il sentimento intimo della presenza di Dio. Vuol dire che Dio si rende così presente nell’anima che essa viene investita e sente la presenza di Dio, che è inconfutabile. Il sentimento intimo della presenza di Dio assorbe la volontà della persona, nel medesimo tempo riempie tutta l’anima, ma anche il corpo viene investito. Non è che l’anima si fermi, anzi tutte le sue capacità si occupano della vita attiva e ciò si attua con grande intensità. Proprio in questa fase si uniscono Marta e Maria: il lasciar fare a Dio per poi fare tutto per Iddio. Certo che questo non si consegue del tutto finché non si arriva ai gradi più profondi della vita di contemplazione. 
È bello e consolante il fatto che non c’è contrapposizione fra vita contemplativa e vita attiva, anzi, per chi è chiamato è un canto di vita; non si distingue più fra contemplazione ed azione, perché tutto è un’esigenza, è una manifestazione. Noi, essendo fuori da questa realtà contemplativa, facciamo tanta fatica, dobbiamo distinguere tra la preghiera e le molte cose da fare, ed è necessario; però, arrivati a questi livelli, c’è la fusione completa. Nell’orazione di quiete, in cui il sentimento della presenza di Dio ti assorbe totalmente, si ha il massimo dell’attività perché è un’unità che si esprime. 

Martedì 30 Luglio
S. Pietro Crisologo (mf); S. Leopoldo Mandi

Nato a Imola attorno al 380, Pietro fu dal 424 vescovo della Chiesa di Ravenna. Predicatore famoso e autore di stupendi sermoni sull’amore paterno di Dio, si meritò il nome di Crisologo, cioè “uomo dalla parola d’oro” e da Benedetto XIII il titolo di dottore della Chiesa. Morì a Imola il 3 dicembre 450.

DAL LIBRO DELL’ÈSODO (Es 33, 7-11; 34, 5-9.28) 
In quei giorni, Mosè prendeva la tenda e la piantava fuori dell’accampamento, a una certa distanza dall’accampamento, e l’aveva chiamata tenda del convegno; appunto a questa tenda del convegno, posta fuori dell’accampamento, si recava chiunque volesse consultare il Signore. 
Quando Mosè usciva per recarsi alla tenda, tutto il popolo si alzava in piedi, stando ciascuno all’ingresso della sua tenda: seguivano con lo sguardo Mosè, finché non fosse entrato nella tenda. Quando Mosè entrava nella tenda, scendeva la colonna di nube e restava all’ingresso della tenda, e parlava con Mosè. Tutto il popolo vedeva la colonna di nube, che stava all’ingresso della tenda, e tutti si alzavano e si prostravano ciascuno all’ingresso della propria tenda. 
Il Signore parlava con Mosè faccia a faccia, come uno parla con il proprio amico. Poi questi tornava nell’accampamento, mentre il suo inserviente, il giovane Giosuè figlio di Nun, non si allontanava dall’interno della tenda.
Il Signore scese nella nube [sul monte Sinai], si fermò là presso di lui e proclamò il nome del Signore. Il Signore passò davanti a lui, proclamando: «Il Signore, il Signore, Dio misericordioso e pietoso, lento all’ira e ricco di amore e di fedeltà, che conserva il suo amore per mille generazioni, che perdona la colpa, la trasgressione e il peccato, ma non lascia senza punizione, che castiga la colpa dei padri nei figli e nei figli dei figli fino alla terza e alla quarta generazione». 
Mosè si curvò in fretta fino a terra e si prostrò. Disse: «Se ho trovato grazia ai tuoi occhi, Signore, che il Signore cammini in mezzo a noi. Sì, è un popolo di dura cervìce, ma tu perdona la nostra colpa e il nostro peccato: fa’ di noi la tua eredità».
Mosè rimase con il Signore quaranta giorni e quaranta notti, senza mangiar pane e senza bere acqua. Egli scrisse sulle tavole le parole dell’alleanza, le dieci parole. Parola di Dio. 

«... che il Signore cammini in mezzo a noi». (Es 34,5-9) È come se Mosè gli avesse detto: «Tu non puoi stare solo con me e allora cammina con noi tuo popolo». Non è la cosa più bella fare questa preghiera in tutti i momenti: «Signore cammina in mezzo a noi»? Chiedete solo questo: «Signore, cammina in mezzo a noi», basta! Ottenete che il Signore cammini in mezzo a voi, cosa volete di più? Certo che bisogna che vi possegga!
Chiediamoci se in questo momento desideriamo davvero l’incontro con il Signore, se desideriamo veramente la purificazione del nostro intimo, in modo che Dio ci possegga. 

SALMO 102 (103)

Misericordioso e pietoso è il Signore.

Il Signore compie cose giuste,
difende i diritti di tutti gli oppressi.
Ha fatto conoscere a Mosè le sue vie,
le sue opere ai figli d’Israele. 		

Misericordioso e pietoso è il Signore,
lento all’ira e grande nell’amore.
Non è in lite per sempre,
non rimane adirato in eterno. 	

Non ci tratta secondo i nostri peccati
e non ci ripaga secondo le nostre colpe.
Perché quanto il cielo è alto sulla terra,
così la sua misericordia è potente su quelli che lo temono. 	

Quanto dista l’oriente dall’occidente,
così egli allontana da noi le nostre colpe.
Come è tenero un padre verso i figli,
così il Signore è tenero verso quelli che lo temono.	

Alleluia, alleluia.
Il seme è la parola di Dio,
il seminatore è Cristo:
chiunque trova lui, ha la vita eterna.
Alleluia.

DAL VANGELO SECONDO MATTEO (Mt 13, 36-43)	
In quel tempo, Gesù congedò la folla ed entrò in casa; i suoi discepoli gli si avvicinarono per dirgli: «Spiegaci la parabola della zizzania nel campo». Ed egli rispose: «Colui che semina il buon seme è il Figlio dell’uomo. Il campo è il mondo e il seme buono sono i figli del Regno. La zizzania sono i figli del Maligno e il nemico che l’ha seminata è il diavolo. La mietitura è la fine del mondo e i mietitori sono gli angeli. Come dunque si raccoglie la zizzania e la si brucia nel fuoco, così avverrà alla fine del mondo. Il Figlio dell’uomo manderà i suoi angeli, i quali raccoglieranno dal suo regno tutti gli scandali e tutti quelli che commettono iniquità e li getteranno nella fornace ardente, dove sarà pianto e stridore di denti. Allora i giusti splenderanno come il sole nel regno del Padre loro. Chi ha orecchi, ascolti!». Parola del Signore.

Vedete come è saggio il Signore! Di fronte ai suoi contadini che chiedono se devono andare a sradicare la zizzania, la saggezza del padrone dice di lasciarla crescere insieme al grano; la separazione avverrà dopo, alla mietitura. Sapete perché? Tu puoi essere buono in questo momento, ma poco dopo puoi essere zizzania. Ecco la sapienza del Signore: non si può definire chi è grano buono! Noi pensiamo di esserlo, infatti chiamiamo per noi le benedizioni mentre per gli altri.... ma è sbagliato; non siamo in grado di dire dove sta la zizzania e dove sta il grano buono. Si può distinguere chi fa il bene e chi fa il male, ma tutti noi possiamo essere qualche volta grano buono, altre volte zizzania. Fatevi coraggio, invece, perché siamo tutti peccatori! Chi si ritiene “non-peccatore” forse ancora deve peccare per poter arrivare a capire che siamo tutti peccatori. Perché Gesù ha perdonato coloro che lo crocifiggevano? «Non sanno quello che fanno»: non esiste un peccato su questa terra in cui non ci sia la nostra parte. 

Mercoledì 31 Luglio
S. Ignazio di Loyola (m); S. Fabio; S. Calimero

Nato nel 1491, Ignazio era un cavaliere impetuoso e avventuroso. Ferito nell’assedio di Pamplona (1521), durante la convalescenza si convertì a Cristo. Passò un anno in preghiera e in penitenza, ricevendo grandi illuminazioni spirituali e scrivendo il libretto “Esercizi spirituali”. In seguito fondò la Compagnia di Gesù (gesuiti). Morì nel 1556.

DAL LIBRO DELL’ÈSODO (Es 34, 29-35) 
Quando Mosè scese dal monte Sinai – le due tavole della Testimonianza si trovavano nelle mani di Mosè mentre egli scendeva dal monte – non sapeva che la pelle del suo viso era diventata raggiante, poiché aveva conversato con il Signore. 
Ma Aronne e tutti gli Israeliti, vedendo che la pelle del suo viso era raggiante, ebbero timore di avvicinarsi a lui. Mosè allora li chiamò, e Aronne, con tutti i capi della comunità, tornò da lui. Mosè parlò a loro. Si avvicinarono dopo di loro tutti gli Israeliti ed egli ingiunse loro ciò che il Signore gli aveva ordinato sul monte Sinai. 
Quando Mosè ebbe finito di parlare a loro, si pose un velo sul viso. Quando entrava davanti al Signore per parlare con lui, Mosè si toglieva il velo, fin quando non fosse uscito. Una volta uscito, riferiva agli Israeliti ciò che gli era stato ordinato. 
Gli Israeliti, guardando in faccia Mosè, vedevano che la pelle del suo viso era raggiante. Poi egli si rimetteva il velo sul viso, fin quando non fosse di nuovo entrato a parlare con il Signore. Parola di Dio. 

Mosè ha parlato faccia a faccia con Dio e aveva il suo volto trasfigurato, la sua pelle non era più raggrinzita ma emanava una luce tale che guardandolo si accecavano! Poveretto, gli hanno fatto un velo, il chador, perché nessuno riusciva a tener fisso il suo sguardo su di lui: si accecavano! La comunione con il Cristo vivente non è quindi solo fatto spirituale invisibile, ma è un fatto globale della persona umana. Adesso non andate a chiedervi se l’avete sì o no, non pensateci mai a queste cose, perché nel momento che pensate se avete questo splendore sul volto non l’avete più; però non invecchiate prima del tempo, rimanete sempre giovani! 
La vita è un dono stupendo perché è celebrazione dell’amore di Dio e non esiste vecchiaia o giovinezza: esiste una presenza a lui, camminare al suo cospetto nell’amore, come figli suoi, per una meraviglia stupenda. In una vita “a tu per tu” con Dio continuo, andrete di meraviglia in meraviglia e nel Signore ringiovanirete sempre la vostra vita. È grande quello che Dio vi prepara!

SALMO 98 (99)

Tu sei santo, Signore, nostro Dio.

Esaltate il Signore, nostro Dio,
prostratevi allo sgabello dei suoi piedi.
Egli è santo!					

Mosè e Aronne tra i suoi sacerdoti,
Samuèle tra quanti invocavano il suo nome:
invocavano il Signore ed egli rispondeva. 		

Parlava loro da una colonna di nubi:
custodivano i suoi insegnamenti
e il precetto che aveva loro dato. 	

Signore, nostro Dio, tu li esaudivi,
eri per loro un Dio che perdona,
pur castigando i loro peccati. 		

Esaltate il Signore, nostro Dio,
prostratevi davanti alla sua santa montagna,
perché santo è il Signore, nostro Dio! 	

Alleluia, alleluia.
Vi ho chiamato amici, dice il Signore,
perché tutto ciò che ho udito dal Padre mio
l’ho fatto conoscere a voi.
Alleluia.

DAL VANGELO SECONDO MATTEO (Mt 13, 44-46)	
In quel tempo Gesù disse ai suoi discepoli: «Il regno dei cieli è simile a un tesoro nascosto nel campo; un uomo lo trova e lo nasconde; poi va, pieno di gioia, vende tutti i suoi averi e compra quel campo.
Il regno dei cieli è simile anche a un mercante che va in cerca di perle preziose; trovata una perla di grande valore, va, vende tutti i suoi averi e la compra». Parola del Signore.

Il mercante della parabola era un affamato di soldi senz’altro. Per forza ha trovato la perla preziosa: perché l’ha cercata! Il desiderio Dio lo dà a tutti, ma come mai quell’uomo ha visto il tesoro nascosto e gli altri no? Perché era un inquieto, uno scontento, voleva qualcosa di più. Che bello arrivare a questa decisione definitiva: «Signore, ti ho intravisto, ora vendo tutto e mi butto completamente dentro di te». Allora viene fuori l’esperienza grossa, l’esperienza del Regno di Dio! Quando tu accetti il Regno di Dio, accetti tutta l’avventura del Regno di Dio, accetti di camminare con lui ed è un’avventura stupenda che ti porta di luce in luce, perché il Signore ti rovescia tutto, ed è la beatitudine, la tua felicità! 
Che bella l’avventura con Cristo: è una avventura spettacolosa, è una lotta senza fine, è una crescita stupenda!

Giovedì 1 Agosto
S. Alfonzo Maria de’ Liguori (m); B. Pietro Favre

Vescovo e dottore della Chiesa, protettore dei confessori e dei teologi di morale, Alfonso nacque nel 1696 da nobile famiglia. Brillante avvocato, lasciò la carriera e a trent’anni si fece prete per evangelizzare la povera gente delle campagne. Fondò l’ordine dei Redentoristi e scrisse molte opere di meditazione, ascetica e teologia. Morì novantenne il 1° agosto 1787.

DAL LIBRO DELL’ÈSODO (Es 40, 16-21.34-38) 
In quei giorni, Mosè eseguì ogni cosa come il Signore gli aveva ordinato: così fece. 
Nel secondo anno, nel primo giorno del primo mese fu eretta la Dimora. Mosè eresse la Dimora: pose le sue basi, dispose le assi, vi fissò le traverse e rizzò le colonne; poi stese la tenda sopra la Dimora e dispose al di sopra la copertura della tenda, come il Signore gli aveva ordinato. 
Prese la Testimonianza, la pose dentro l’arca, mise le stanghe all’arca e pose il propiziatorio sull’arca; poi introdusse l’arca nella Dimora, collocò il velo che doveva far da cortina e lo tese davanti all’arca della Testimonianza, come il Signore aveva ordinato a Mosè.
Allora la nube coprì la tenda del convegno e la gloria del Signore riempì la Dimora. Mosè non poté entrare nella tenda del convegno, perché la nube sostava su di essa e la gloria del Signore riempiva la Dimora.
Per tutto il tempo del loro viaggio, quando la nube s’innalzava e lasciava la Dimora, gli Israeliti levavano le tende. Se la nube non si innalzava, essi non partivano, finché non si fosse innalzata. Perché la nube del Signore, durante il giorno, rimaneva sulla Dimora e, durante la notte, vi era in essa un fuoco, visibile a tutta la casa d’Israele, per tutto il tempo del loro viaggio. Parola di Dio. 

Mosè prese le tavole della legge (Testimonianza) e le pose dentro l’arca. Poi introdusse l’arca nel tabernacolo (tenda). Allora la gloria di Dio, simboleggiata dalla nube, coprì la tenda del convegno, e riempì il tabernacolo e l’arca. Il popolo si muoveva dal luogo dove si trovava quando la nube si alzava e si spostava; il popolo si fermava dove la nube sostava. La presenza del Signore accompagnava il suo popolo e il servo Mosè. Saremo vero popolo di Dio quando insieme vivremo in lui, con lui e per lui. Sta a noi riconoscerci l’un l’altro come membri di questo popolo e avere in noi il modo di pensare, di sentire e agire secondo Dio. 

SALMO 83 (84)

Quanto sono amabili le tue dimore, Signore degli eserciti!

L’anima mia anela
e desidera gli atri del Signore.
Il mio cuore e la mia carne
esultano nel Dio vivente.

Anche il passero trova una casa
e la rondine il nido
dove porre i suoi piccoli,
presso i tuoi altari,
Signore degli eserciti,
mio re e mio Dio. 		

Beato chi abita nella tua casa:
senza fine canta le tue lodi.
Beato l’uomo che trova in te il suo rifugio,
cresce lungo il cammino il suo vigore. 	

Sì, è meglio un giorno nei tuoi atri
che mille nella mia casa;
stare sulla soglia della casa del mio Dio
è meglio che abitare nelle tende dei malvagi. 	

Alleluia, alleluia.
Apri, Signore, il nostro cuore
e comprenderemo le parole del Figlio tuo.
Alleluia.

DAL VANGELO SECONDO MATTEO (Mt 13, 47-53)	
In quel tempo Gesù disse ai suoi discepoli: «Ancora, il regno dei cieli è simile a una rete gettata nel mare, che raccoglie ogni genere di pesci. Quando è piena, i pescatori la tirano a riva, si mettono a sedere, raccolgono i pesci buoni nei canestri e buttano via i cattivi. Così sarà alla fine del mondo. Verranno gli angeli e separeranno i cattivi dai buoni e li getteranno nella fornace ardente, dove sarà pianto e stridore di denti.
Avete compreso tutte queste cose?». Gli risposero: «Sì». Ed egli disse loro: «Per questo ogni scriba, divenuto discepolo del regno dei cieli, è simile a un padrone di casa che estrae dal suo tesoro cose nuove e cose antiche». Terminate queste parabole, Gesù partì di là. Parola del Signore. 

Il Signore ha detto che bisogna stare con tutti i pesci, quelli buoni e quelli cattivi. Il grande guaio, quando si è nella rete, è che un pesce si metta a dubitare e dica: «Quello non è un pesce è una serpe», e quello che è serpe dica: «... ma quello è una serpe». Il Signore dice: «State buoni, non buttate via niente, ci pensano gli angeli che loro se ne intendono di serpi e di pesci; voi state insieme!». 
Io non vorrei mai che voi mi buttaste via per i miei difetti e i miei limiti, perché quando tu butti via uno vuol dire che ti ritieni santo, ma io ho sempre avuto paura di questi santi che buttano via i fratelli perché sono peccatori! Io non voglio mai rinnegare la mia razza umana, la mia umanità e il mio essere in Cristo. Se dico che il mio fratello pecca, voglio avere il suo peccato sopra di me e voglio essere considerato anch’io peccatore come lui! 
Noi cristiani dobbiamo gioire quando dobbiamo portare i pesi dei fratelli. Chissà gli altri quanto soffriranno stando con me, sentendo tutti i miei pesi! Vedendo il mio fratello, io cerco di guardare sempre quel bene che c’è dentro di lui, anche se fosse sepolto da mille difetti. Io non mi voglio incontrare con la bugia di un fratello, ma voglio incontrarmi con un fratello che dice bugie. Cambia tutto, fratellini miei: viene fuori una nuova intelligenza! 


Venerdì 2 Agosto
S. Eusebio di Vercelli (mf), S. Pier Giuliano Eymard (mf)

DAL LIBRO DEL LEVÌTICO (Lv 23, 1.4-11.15-16.27.34b-37) 
Il Signore parlò a Mosè e disse: «Queste sono le solennità del Signore, le riunioni sacre che convocherete nei tempi stabiliti.
Il primo mese, al quattordicesimo giorno, al tramonto del sole sarà la Pasqua del Signore; il quindici dello stesso mese sarà la festa degli Àzzimi in onore del Signore; per sette giorni mangerete pane senza lievito. Nel primo giorno avrete una riunione sacra: non farete alcun lavoro servile. Per sette giorni offrirete al Signore sacrifici consumati dal fuoco. Il settimo giorno vi sarà una riunione sacra: non farete alcun lavoro servile».
Il Signore parlò a Mosè e disse: «Parla agli Israeliti dicendo loro: “Quando sarete entrati nella terra che io vi do e ne mieterete la messe, porterete al sacerdote un covone, come primizia del vostro raccolto. Il sacerdote eleverà il covone davanti al Signore, perché sia gradito per il vostro bene; il sacerdote lo eleverà il giorno dopo il sabato. 
Dal giorno dopo il sabato, cioè dal giorno in cui avrete portato il covone per il rito di elevazione, conterete sette settimane complete. Conterete cinquanta giorni fino all’indomani del settimo sabato e offrirete al Signore una nuova oblazione. 
Il decimo giorno del settimo mese sarà il giorno dell’espiazione; terrete una riunione sacra, vi umilierete e offrirete sacrifici consumati dal fuoco in onore del Signore. 
Il giorno quindici di questo settimo mese sarà la festa delle Capanne per sette giorni in onore del Signore. Il primo giorno vi sarà una riunione sacra; non farete alcun lavoro servile. Per sette giorni offrirete vittime consumate dal fuoco in onore del Signore. L’ottavo giorno terrete la riunione sacra e offrirete al Signore sacrifici consumati con il fuoco. È giorno di riunione; non farete alcun lavoro servile. Queste sono le solennità del Signore nelle quali convocherete riunioni sacre, per presentare al Signore sacrifici consumati dal fuoco, olocausti e oblazioni, vittime e libagioni, ogni cosa nel giorno stabilito”».
Parola di Dio. 

Il primo mese era il mese di Nisan (marzo-aprile); al tramonto del sole del decimoquarto giorno s’iniziava la celebrazione della Pasqua (Es 12,1-28). In correlazione con la Pasqua si celebrava la festa degli azzimi (focacce cotte senza lievito). 
Il settimo mese era chiamato Tisri: era il mese di settembre-ottobre. Il decimo giorno di questo settimo mese era il giorno dell’espiazione. Il 15 di questo mese si celebrava la festa delle capanne, festa di ringraziamento per il raccolto. Era detta delle capanne per ricordare il tempo in cui si era abitato nelle capanne durante l’esodo dall’Egitto. Il significato della festa del popolo è molto profondo: si ha coscienza che il popolo di Dio realizza la missione affidatagli dal Signore. Noi cristiani siamo il nuovo e definitivo popolo di Dio. Tutte le tappe del cammino della storia devono essere vissute come popolo unico di Dio nei diversi doni, carismi e comunità. Lungo gli ultimi secoli si è dissolta la coscienza di popolo nella Chiesa. È rimasta e si è approfondita la relazione personale con il Signore, ma non basta; la devozione è una manifestazione stupenda, ma non basta per attuare la redenzione: occorre la coscienza della missione di salvezza e servono le grandi convocazioni di popolo in cui si racconta insieme il cammino di tutte le comunità. Lotta per il rinnovamento!

SALMO 80 (81)

Esultate in Dio, nostra forza.

Intonate il canto e suonate il tamburello,
la cetra melodiosa con l’arpa.
Suonate il corno nel novilunio,
nel plenilunio, nostro giorno di festa.	

Questo è un decreto per Israele,
un giudizio del Dio di Giacobbe,
una testimonianza data a Giuseppe,
quando usciva dal paese d’Egitto.		

Non ci sia in mezzo a te un dio estraneo
e non prostrarti a un dio straniero.
Sono io il Signore, tuo Dio,
che ti ha fatto salire dal paese d’Egitto. 	

Alleluia, alleluia.
La parola del Signore rimane in eterno:
e questa è la parola del Vangelo che vi è stato annunciato.
Alleluia. 

DAL VANGELO SECONDO MATTEO (Mt 13, 54-58)	
In quel tempo Gesù, venuto nella sua patria, insegnava nella loro sinagoga e la gente rimaneva stupita e diceva: «Da dove gli vengono questa sapienza e i prodigi? Non è costui il figlio del falegname? E sua madre, non si chiama Maria? E i suoi fratelli, Giacomo, Giuseppe, Simone e Giuda? E le sue sorelle, non stanno tutte da noi? Da dove gli vengono allora tutte queste cose?». Ed era per loro motivo di scandalo. Ma Gesù disse loro: «Un profeta non è disprezzato se non nella sua patria e in casa sua». E lì, a causa della loro incredulità, non fece molti prodigi. Parola del Signore. 

La gente che lo ascoltava si divise subito: chi pro, chi contro. Da una parte c’era chi rimaneva stupito dalla grazia che fluiva da Gesù, dall’altra c’era chi era scettico. Come era possibile che lui, il figlio di Giuseppe, il Figlio di Maria fosse il Messia? I suoi parenti vivevano nel villaggio. L’avevano visto crescere, giocare, vivere con loro. Non era possibile che egli fosse il Messia, anche se le sue parole erano meravigliose.
Il Signore scomoda non la mia vita, ma la mia forma di non vita che io scelgo come vita ma che in realtà è vanità e decadenza, mi scomoda dalla mia miseria, perciò mi rivela me stesso e mi fa conoscere il mio Dio. 
Lasciati amare dal Signore! Attraverso tutte le situazioni Dio ti offre una opportunità per diventare sempre più di Lui. Tutto è espressione di un amore che ci precede, nel quale siamo immersi, e che ci segue, solo che noi vorremmo ridurre tutto al nostro schema mentale! Il Signore no, invece! È Lui che ti conduce! 

Sabato 3 Agosto
S. Asprenato; S. Eufronio; B. Agostino Katozic

DAL LIBRO DEL LEVÌTICO (Lv 25, 1.8-17) 
Il Signore parlò a Mosè sul monte Sinai e disse: «Conterai sette settimane di anni, cioè sette volte sette anni; queste sette settimane di anni faranno un periodo di quarantanove anni. Al decimo giorno del settimo mese, farai echeggiare il suono del corno; nel giorno dell’espiazione farete echeggiare il corno per tutta la terra. Dichiarerete santo il cinquantesimo anno e proclamerete la liberazione nella terra per tutti i suoi abitanti. Sarà per voi un giubileo; ognuno di voi tornerà nella sua proprietà e nella sua famiglia. 
Il cinquantesimo anno sarà per voi un giubileo; non farete né semina né mietitura di quanto i campi produrranno da sé, né farete la vendemmia delle vigne non potate. Poiché è un giubileo: esso sarà per voi santo; potrete però mangiare il prodotto che daranno i campi. 
In quest’anno del giubileo ciascuno tornerà nella sua proprietà. Quando vendete qualcosa al vostro prossimo o quando acquistate qualcosa dal vostro prossimo, nessuno faccia torto al fratello. Regolerai l’acquisto che farai dal tuo prossimo in base al numero degli anni trascorsi dopo l’ultimo giubileo: egli venderà a te in base agli anni di raccolto. Quanti più anni resteranno, tanto più aumenterai il prezzo; quanto minore sarà il tempo, tanto più ribasserai il prezzo, perché egli ti vende la somma dei raccolti. 
Nessuno di voi opprima il suo prossimo; temi il tuo Dio, poiché io sono il Signore, vostro Dio». Parola di Dio. 

Giubileo: il termine deriva dall’ebraico Jobel, corno di ariete adoperato come tromba, usato per proclamare l’anno giubilare. Cosa deve avvenire nel cinquantesimo anno giubilare? La liberazione degli schiavi, la restituzione delle proprietà, il ritorno al proprio clan. Come era concepita la proprietà nell’Antico Testamento? Durante il periodo nomade ognuno possedeva del bestiame. Dopo la conquista della Palestina la proprietà della terra, per quanto era possibile, doveva essere conservata dalla famiglia che poteva acquistare e vendere. Però la terra è di Dio che l’ha data in amministrazione al popolo, quindi il concetto di proprietà assoluta non esiste, ma si dovrebbe parlare di terra assegnata da amministrare per tutti (Lv 25,23). La trasformazione da amministratori in padroni è stata ed è la più grande schiavitù dell’umanità, perché abbandonando Dio si abbandonano gli uomini, che da fratelli diventano lupi. Noi siamo nella nuova creazione: il Signore ci ha scelto per essere amministratori che rendono conto. Pensa quale missione abbiamo nel mondo! 

SALMO 66 (67)

Ti lodino i popoli, o Dio, ti lodino i popoli tutti.

Dio abbia pietà di noi e ci benedica,
su di noi faccia splendere il suo volto;
perché si conosca sulla terra la tua via,
la tua salvezza fra tutte le genti. 

Gioiscano le nazioni e si rallegrino,
perché tu giudichi i popoli con rettitudine,
governi le nazioni sulla terra. 

La terra ha dato il suo frutto.
Ci benedica Dio, il nostro Dio,
ci benedica Dio e lo temano
tutti i confini della terra. 

Alleluia, alleluia.
Beati i perseguitati per la giustizia,
perché di essi è il regno dei cieli.
Alleluia.

DAL VANGELO SECONDO MATTEO (Mt 14, 1-12)	
In quel tempo al tetrarca Erode giunse notizia della fama di Gesù. Egli disse ai suoi cortigiani: «Costui è Giovanni il Battista. È risorto dai morti e per questo ha il potere di fare prodigi!».
Erode infatti aveva arrestato Giovanni e lo aveva fatto incatenare e gettare in prigione a causa di Erodìade, moglie di suo fratello Filippo. Giovanni infatti gli diceva: «Non ti è lecito tenerla con te!». Erode, benché volesse farlo morire, ebbe paura della folla perché lo considerava un profeta.
Quando fu il compleanno di Erode, la figlia di Erodìade danzò in pubblico e piacque tanto a Erode che egli le promise con giuramento di darle quello che avesse chiesto. Ella, istigata da sua madre, disse: «Dammi qui, su un vassoio, la testa di Giovanni il Battista». 
Il re si rattristò, ma a motivo del giuramento e dei commensali ordinò che le venisse data e mandò a decapitare Giovanni nella prigione. La sua testa venne portata su un vassoio, fu data alla fanciulla e lei la portò a sua madre. I suoi discepoli si presentarono a prendere il cadavere, lo seppellirono e andarono a informare Gesù. Parola del Signore. 

Vorrei che sentiste sempre il grido dei piccoli e dei poveri, vorrei che foste come Giovanni il Battista: voce che spezza il silenzio su tutte le vigliaccate umane e non viene mai a patti con l’ingiustizia, la falsità, l’orrore, lo sfruttamento! 
Voi nella professione, nel lavoro, ovunque, siate figli del regno, siate figli della luce, siate immersi nel Signore, e allora i piccoli, i poveri spereranno! 
Se voi volete uscire da un’economia di guerra costante, se volete uscire da una società che calpesta l’altro, da una società che non vive se non produce guerra, voi dovete entrare in quanto ha detto Gesù: «Cercate il regno di Dio e la sua giustizia, il resto vi sarà dato comunque» (Mt 6,33). Come dobbiamo capovolgere la nostra mentalità! Purificatevi ogni giorno meditando in profondità e andate per le vie del mondo! 
Siamo fatti per un regno nuovo che sostituisca questo mondo! Non siamo fatti per far la pace col male! Dobbiamo cercare ogni uomo che è nel male amandolo fino alla fine, ma abbiamo la luce di Cristo, il pensiero di Cristo! Dio mio, che cammino stupendo abbiamo davanti a noi!

DOMENICA 4 AGOSTO
S. Giovanni Maria Vianney
XVIII Domenica del Tempo Ordinario

DAL LIBRO DEL QOÈLET (Qo 1, 2; 2, 21-23)
Vanità delle vanità, dice Qoèlet, vanità delle vanità: tutto è vanità.
Chi ha lavorato con sapienza, con scienza e con successo dovrà poi lasciare la sua parte a un altro che non vi ha per nulla faticato. Anche questo è vanità e un grande male.
Infatti, quale profitto viene all’uomo da tutta la sua fatica e dalle preoccupazioni del suo cuore, con cui si affanna sotto il sole? Tutti i suoi giorni non sono che dolori e fastidi penosi; neppure di notte il suo cuore riposa. Anche questo è vanità! Parola di Dio.

La parola Qoelet significa maestro, predicatore nell’assemblea. Lo scrittore sacro analizza dettagliatamente la caducità di tutto ciò che esiste. L’uomo che si attacca alle cose come se durassero per sempre è stolto. È saggio invece colui che "teme" (nel senso del timore che si prova di fronte al rischio di perdere qualcosa di prezioso) Dio, che evita il peccato (Qo 7,8; 7,26; 8,2-3) e accetta le gioie sane della vita. 
Tutto è effimero, di breve durata; tutto è come una bolla si sapone. La persona umana si attacca a tutte le cose che finiscono come se durassero per sempre, mentre non sono altro che un soffio (vanità). L’uomo s’illude di fronte a ogni piacere, ad ogni attività umana, e vive quell’istante come se non finisse mai. 
«Chiunque è in Cristo, è una nuova creatura» (2Cor 5,17): solo in lui viviamo la vita eterna e non c’è delusione perché Gesù non c’illude.

SALMO 89 (90)

Signore, sei stato per noi un rifugio 
di generazione in generazione.

Tu fai ritornare l’uomo in polvere,
quando dici: «Ritornate, figli dell’uomo».
Mille anni, ai tuoi occhi,
sono come il giorno di ieri che è passato,
come un turno di veglia nella notte.		

Tu li sommergi:
sono come un sogno al mattino,
come l’erba che germoglia;
al mattino fiorisce e germoglia,
alla sera è falciata e secca.		

Insegnaci a contare i nostri giorni
e acquisteremo un cuore saggio.
Ritorna, Signore: fino a quando?
Abbi pietà dei tuoi servi!		

Saziaci al mattino con il tuo amore:
esulteremo e gioiremo per tutti i nostri giorni.
Sia su di noi la dolcezza del Signore, nostro Dio:
rendi salda per noi l’opera delle nostre mani,
l’opera delle nostre mani rendi salda. 		

DALLA LETTERA DI SAN PAOLO APOSTOLO AI COLOSSÈSI (Col 3, 1-5.9-11)
Fratelli, se siete risorti con Cristo, cercate le cose di lassù, dove è Cristo, seduto alla destra di Dio; rivolgete il pensiero alle cose di lassù, non a quelle della terra. 
Voi infatti siete morti e la vostra vita è nascosta con Cristo in Dio! Quando Cristo, vostra vita, sarà manifestato, allora anche voi apparirete con lui nella gloria.
Fate morire dunque ciò che appartiene alla terra: impurità, immoralità, passioni, desideri cattivi e quella cupidigia che è idolatria.
Non dite menzogne gli uni agli altri: vi siete svestiti dell’uomo vecchio con le sue azioni e avete rivestito il nuovo, che si rinnova per una piena conoscenza, ad immagine di Colui che lo ha creato. 
Qui non vi è Greco o Giudeo, circoncisione o incirconcisione, barbaro, Scita, schiavo, libero, ma Cristo è tutto e in tutti. Parola di Dio.

«Vi siete svestiti dell’uomo vecchio con le sue azioni e avete rivestito il nuovo». Se noi diciamo che ci rivestiamo del nuovo Cristo Signore, quale amicizia si crea tra di noi? È impossibile che il mondo lo capisca! Com’è vero che Cristo salva tutte le cose belle che sono nell’uomo, che le porta via dalla morte e le fa resuscitare: la vita è vestita di nuovo!
Il 90% della vita viene vissuto con la paura di far brutta figura e nel correre dietro a piccole realtà: che voglia di buttare via tutto ciò! Io capisco Francesco d’Assisi quando ad un certo momento, di fronte al Vescovo, è ritornato come madre natura l’aveva fatto, buttando via anche il mantello, e il Vescovo, poveretto, lo copriva con il suo di mantello. Questa libertà totale! Francesco s’è lasciato prendere da Cristo, dal sentirlo come l’unico bene! Non abbiamo nessun altro al di fuori di Gesù: con lui e in lui viviamo tutte le realtà limitate trasformandole, riportandole a Dio. Cristo è il nostro salvatore!

Alleluia, alleluia.
Beati i poveri in spirito,
perché di essi è il regno dei cieli.
Alleluia.

DAL VANGELO SECONDO LUCA (Lc 12, 13-21)	
In quel tempo, uno della folla disse a Gesù: «Maestro, di’ a mio fratello che divida con me l’eredità». Ma egli rispose: «O uomo, chi mi ha costituito giudice o mediatore sopra di voi?». 
E disse loro: «Fate attenzione e tenetevi lontani da ogni cupidigia perché, anche se uno è nell’abbondanza, la sua vita non dipende da ciò che egli possiede». 
Poi disse loro una parabola: «La campagna di un uomo ricco aveva dato un raccolto abbondante. Egli ragionava tra sé: “Che farò, poiché non ho dove mettere i miei raccolti? Farò così – disse –: demolirò i miei magazzini e ne costruirò altri più grandi e vi raccoglierò tutto il grano e i miei beni. Poi dirò a me stesso: Anima mia, hai a disposizione molti beni, per molti anni; ripòsati, mangia, bevi e divèrtiti!”. Ma Dio gli disse: “Stolto, questa notte stessa ti sarà richiesta la tua vita. E quello che hai preparato, di chi sarà?”. Così è di chi accumula tesori per sé e non si arricchisce presso Dio». Parola del Signore.


Normale nel mondo è colui che investe denaro per accumulare sempre più, per avere successo, per riuscire, per conquistare. In realtà c’è una vera anormalità! Se uno ragiona radicalmente secondo Cristo, viene definito pazzo, gliel’hanno detto anche a Gesù, i suoi lo andavano a prendere perché dicevano: «È impazzito» (Mc 3,21) perché realmente richiamava una realtà definitiva, ultima. È tutta questa realtà che deve essere manifestata. Costruiamo una nuova società basata esclusivamente sullo stupore di essere figli di Dio, di essere l’uno nell’altro e di essere un popolo diverso, dove non ci sono più né ricchi né poveri, dove non ci sono più differenze sociali; finalmente una società che non è più poggiata sul possedere, sull’investire per avere, sull’arricchirsi per separarsi, ma impostata sulla libertà stupenda che viene dall’essere figli di Dio, dove i primi saranno gli ultimi e dove gli ultimi saranno i primi perché coloro che erano ultimi per primi hanno capito il grido di Dio!

Lunedì 5 Agosto
Dedic. Bas. S. Maria Maggiore (mf); S. Emidio

DAL LIBRO DEI NUMERI (Nm 11, 4b-15) 
In quei giorni, gli Israeliti ripresero a piangere e dissero: «Chi ci darà carne da mangiare? Ci ricordiamo dei pesci che mangiavamo in Egitto gratuitamente, dei cetrioli, dei cocomeri, dei porri, delle cipolle e dell’aglio. Ora la nostra gola inaridisce; non c’è più nulla, i nostri occhi non vedono altro che questa manna». 
La manna era come il seme di coriandolo e aveva l’aspetto della resina odorosa. Il popolo andava attorno a raccoglierla, poi la riduceva in farina con la macina o la pestava nel mortaio, la faceva cuocere nelle pentole o ne faceva focacce; aveva il sapore di pasta con l’olio. Quando di notte cadeva la rugiada sull’accampamento, cadeva anche la manna.
Mosè udì il popolo che piangeva in tutte le famiglie, ognuno all’ingresso della propria tenda; l’ira del Signore si accese e la cosa dispiacque agli occhi di Mosè. 
Mosè disse al Signore: «Perché hai fatto del male al tuo servo? Perché non ho trovato grazia ai tuoi occhi, al punto di impormi il peso di tutto questo popolo? L’ho forse concepito io tutto questo popolo? O l’ho forse messo al mondo io perché tu mi dica: “Portalo in grembo”, come la nutrice porta il lattante, fino al suolo che tu hai promesso con giuramento ai suoi padri? Da dove prenderò la carne da dare a tutto questo popolo? Essi infatti si lamentano dietro a me, dicendo: “Dacci da mangiare carne!”. Non posso io da solo portare il peso di tutto questo popolo; è troppo pesante per me. Se mi devi trattare così, fammi morire piuttosto, fammi morire, se ho trovato grazia ai tuoi occhi; che io non veda più la mia sventura!». 
Parola di Dio.
 
La crisi del popolo si ripercuote su Mosè che sperimenta la propria fragilità e il proprio limite.
La crisi dei responsabili, dei genitori, dei pastori, dei capi, è drammatica e se essi si lasciano vincere è deleteria. La nostra missione è di amare anche di amore inutile. Non ci si impegna con Cristo per avere successo o almeno non avere grattacapi, ci si impegna con Cristo e con il suo popolo perché Cristo è Dio e perché il suo popolo è amato da Dio, anche se di amore inutile. Cristo è la nostra vita: viviamo per lui. È terribile vedere responsabili e pastori in crisi che da apripista si ritirano nelle retrovie, da innamorati di Cristo diventano facchini, che da rivoluzionari, incendiari, diventano pompieri. 
I profeti veri dell’amore, si riconoscono dall’obbedienza fino alla morte e alla morte in croce, dallo splendore della loro povertà, dal loro coraggio e dalla loro passione perché tutte le membra vivano. Seguiamo questi profeti dell’amore, dell’unità, della fraternità, perché Dio è tutto per noi e Dio è amore. 

SALMO 80 (81)

Esultate in Dio, nostra forza.

Il mio popolo non ha ascoltato la mia voce,
Israele non mi ha obbedito:
l’ho abbandonato alla durezza del suo cuore.
Seguano pure i loro progetti! 			

Se il mio popolo mi ascoltasse!
Se Israele camminasse per le mie vie!
Subito piegherei i suoi nemici
e contro i suoi avversari volgerei la mia mano. 	

Quelli che odiano il Signore gli sarebbero sottomessi
e la loro sorte sarebbe segnata per sempre.
Lo nutrirei con fiore di frumento,
lo sazierei con miele dalla roccia. 		

Alleluia, alleluia.
Non di solo pane vivrà l’uomo,
ma di ogni parola che esce dalla bocca di Dio.
Alleluia.

DAL VANGELO SECONDO MATTEO (Mt 14, 13-21)	
In quel tempo, avendo udito [della morte di Giovanni Battista], Gesù partì di là su una barca e si ritirò in un luogo deserto, in disparte. Ma le folle, avendolo saputo, lo seguirono a piedi dalle città. Sceso dalla barca, egli vide una grande folla, sentì compassione per loro e guarì i loro malati.
Sul far della sera, gli si avvicinarono i discepoli e gli dissero: «Il luogo è deserto ed è ormai tardi; congeda la folla perché vada nei villaggi a comprarsi da mangiare». Ma Gesù disse loro: «Non occorre che vadano; voi stessi date loro da mangiare». Gli risposero: «Qui non abbiamo altro che cinque pani e due pesci!». Ed egli disse: «Portatemeli qui». E, dopo aver ordinato alla folla di sedersi sull’erba, prese i cinque pani e i due pesci, alzò gli occhi al cielo, recitò la benedizione, spezzò i pani e li diede ai discepoli, e i discepoli alla folla. Tutti mangiarono a sazietà, e portarono via i pezzi avanzati: dodici ceste piene. Quelli che avevano mangiato erano circa cinquemila uomini, senza contare le donne e i bambini. Parola del Signore. 

«Non occorre che vadano; date loro voi stessi da mangiare». Di fronte ad ogni situazione di bisogno, per prima cosa, mossi dallo Spirito Santo che c’immerge nell’amore di Dio, dobbiamo chiederci: «Che cosa posso fare io?». Così pure nelle comunità, prima di tutto, non dobbiamo dire che cosa può fare la comunità per me, ma che cosa posso fare io per la comunità, come i veri figli che si chiedono cosa possono fare per la loro mamma, non la mamma per loro. 

Martedì 6 Agosto
Trasfigurazione del Signore (f); B. M. Francesca di Gesù

DAL LIBRO DEL PROFETA DANIELE (Dn 7, 9-10.13-14)
Io continuavo a guardare, quand’ecco furono collocati troni e un vegliardo si assise.
La sua veste era candida come la neve e i capelli del suo capo erano candidi come la lana; il suo trono era come vampe di fuoco con le ruote come fuoco ardente. Un fiume di fuoco scorreva e usciva dinanzi a lui, mille migliaia lo servivano e diecimila miriadi lo assistevano. La corte sedette e i libri furono aperti.
Guardando ancora nelle visioni notturne, ecco venire con le nubi del cielo uno simile a un figlio d’uomo; giunse fino al vegliardo e fu presentato a lui.
Gli furono dati potere, gloria e regno; tutti i popoli, nazioni e lingue lo servivano: il suo potere è un potere eterno, che non finirà mai, e il suo regno non sarà mai distrutto. Parola di Dio.

L’incontro con Cristo ha sempre una dimensione trinitaria perché Cristo Gesù non è staccato dalla Trinità: lo stupore di un essere divino che viene in una realtà umana, il congiungimento dell’eterno con il tempo presente, del tutto con la parte, il Figlio di Dio che diventa l’Emmanuel, il Dio con noi, che si assume quel che come uomini abbiamo per essere il Dio con noi, rimanendo sempre Dio.
Il Padre, il Figlio e lo Spirito Santo sono un'unità vivente: spiegato in maniera molto semplice, possiamo dire che, essendo tre che si amano all’infinito – realtà che sfugge alle nostre possibilità di comprensione –, proprio perché si amano infinitamente, per forza sono Uno solo.
Non potrebbero, d’altra parte, essere una persona sola, perché sarebbe un assurdo se non fossero Uno in tre; e noi siamo creati secondo l’immagine e la somiglianza di Dio. Noi siamo così: c’è un io nella misura che c’è un tu, se non c’è quel tu riconosciuto, l’io è un assurdo, senza senso, è la morte. Noi siamo fatti ad immagine e somiglianza di Dio e più entriamo nell’intimità divina e più immediatamente ci riconosciamo in quel noi che è festa, festa senza fine.

Oppure:

DALLA SECONDA LETTERA DI SAN PIETRO APOSTOLO (2Pt 1, 16-19)
Carissimi, vi abbiamo fatto conoscere la potenza e la venuta del Signore nostro Gesù Cristo, non perché siamo andati dietro a favole artificiosamente inventate, ma perché siamo stati testimoni oculari della sua grandezza. Egli infatti ricevette onore e gloria da Dio Padre, quando giunse a lui questa voce dalla maestosa gloria: «Questi è il Figlio mio, l’amato, nel quale ho posto il mio compiacimento». Questa voce noi l’abbiamo udita discendere dal cielo mentre eravamo con lui sul santo monte. 
E abbiamo anche, solidissima, la parola dei profeti, alla quale fate bene a volgere l’attenzione come a lampada che brilla in un luogo oscuro, finché non spunti il giorno e non sorga nei vostri cuori la stella del mattino. Parola di Dio.

Quale sarà la nostra ricompensa? È diventare figli nel Figlio Gesù; diventare prediletti nel Prediletto; diventare amati nell’Amato; è fare l’esperienza del mistero e l’esperienza di Dio in Lui, che è l’esperienza visibile di Dio su questa terra. Allora capiremo che non c’è nessun'altra cosa al di fuori di Gesù, allora canteremo, danzeremo, gioiremo, e non ci sarà più nulla che ci trattiene e avremo sempre quella gioia che viene da una vita positiva, da una vita nel Signore. 
SALMO 96 (97)

Il Signore regna, il Dio di tutta la terra.

Il Signore regna: esulti la terra,
gioiscano le isole tutte.
Nubi e tenebre lo avvolgono,
giustizia e diritto sostengono il suo trono.		

I monti fondono come cera davanti al Signore,
davanti al Signore di tutta la terra.
Annunciano i cieli la sua giustizia,
e tutti i popoli vedono la sua gloria.		

Perché tu, Signore,
sei l’Altissimo su tutta la terra,
eccelso su tutti gli dèi. 		

Alleluia, alleluia.
Questi è il Figlio mio, l’amato: 
in lui ho posto il mio compiacimento. Ascoltatelo.
Alleluia.

DAL VANGELO SECONDO LUCA (Lc 9, 28b-36)
In quel tempo, Gesù prese con sé Pietro, Giovanni e Giacomo e salì sul monte a pregare. Mentre pregava, il suo volto cambiò d’aspetto e la sua veste divenne candida e sfolgorante. Ed ecco, due uomini conversavano con lui: erano Mosè ed Elìa, apparsi nella gloria, e parlavano del suo esodo, che stava per compiersi a Gerusalemme. 
Pietro e i suoi compagni erano oppressi dal sonno; ma, quando si svegliarono, videro la sua gloria e i due uomini che stavano con lui. Mentre questi si separavano da lui, Pietro disse a Gesù: «Maestro, è bello per noi essere qui. Facciamo tre capanne, una per te, una per Mosè e una per Elìa». Egli non sapeva quello che diceva. Mentre parlava così, venne una nube e li coprì con la sua ombra. All’entrare nella nube, ebbero paura. E dalla nube uscì una voce, che diceva: «Questi è il Figlio mio, l’eletto; ascoltatelo!». Appena la voce cessò, restò Gesù solo. Essi tacquero e in quei giorni non riferirono a nessuno ciò che avevano visto. Parola del Signore.

«Dalla nube luminosa si udì la voce del Padre: Questo è il mio figlio diletto, ascoltatelo». Gesù è il figlio diletto. 
Noi siamo destinati dal Signore a diventare tutti diletti, l’uno per l’altro. Qual è la strada da percorrere? Bisogna contemplare questa relazione del Figlio con il Padre. Lui è il diletto del Padre. Il Padre esiste perché è infinitamente amato dal Figlio; il Figlio esiste perché è infinitamente amato dal Padre. Lo Spirito Santo esiste perché è l’amore infinito del Padre e del Figlio: una comunione. Attraverso Gesù è dato accesso anche a noi, cioè nel Figlio noi possiamo diventare i prediletti del Padre. Come si fa ad entrare in questa predilezione? Voi avete sentito che ad un certo punto i discepoli Pietro, Giovanni e Giacomo sono avvolti dalla nube ed ebbero paura di entrare nella nube. Nella confusione della nube non vedi, ma in quel momento lì dici: «Sì, o Signore!», cioè dici di sì a lui senza ancora vederlo. Così è tutta la vita! In tutti i passi della tua vita forse la nube ti fa prendere paura, ma tu sai che lì c’è Gesù trasfigurato, che lo vedi, è lì il tuo Signore, è lì il tuo Dio. E allora cammini: sei in Gesù, e vai di luce in luce!
Mercoledì 7 Agosto
Ss. Sisto II e c. (mf); S. Gaestano da Thiene (mf); S. Donato

Durante la persecuzione di Valeriano, Papa Sisto II (257-258) e quattro suoi diaconi, sorpresi dai soldati mentre celebravano l’Eucaristia nel cimitero di Callisto, furono uccisi con altri membri del clero nel cimitero stesso il 6 agosto 258 e ivi sepolti.

DAL LIBRO DEI NUMERI (Nm 13, 1-3a.25 – 14, 1.26-30.34-35) 
In quei giorni, il Signore parlò a Mosè [nel deserto di Paran] e disse: «Manda uomini a esplorare la terra di Canaan che sto per dare agli Israeliti. Manderete un uomo per ogni tribù dei suoi padri: tutti siano prìncipi fra loro». Mosè li mandò dal deserto di Paran, secondo il comando del Signore.
Al termine di quaranta giorni tornarono dall’esplorazione della terra e andarono da Mosè e Aronne e da tutta la comunità degli Israeliti nel deserto di Paran, verso Kades; riferirono ogni cosa a loro e a tutta la comunità e mostrarono loro i frutti della terra. 
Raccontarono: «Siamo andati nella terra alla quale tu ci avevi mandato; vi scorrono davvero latte e miele e questi sono i suoi frutti. Ma il popolo che abita quella terra è potente, le città sono fortificate e assai grandi e vi abbiamo anche visto i discendenti di Anak. Gli Amaleciti abitano la regione del Negheb; gli Ittiti, i Gebusei e gli Amorrei le montagne; i Cananei abitano presso il mare e lungo la riva del Giordano». 
Caleb fece tacere il popolo davanti a Mosè e disse: «Dobbiamo salire e conquistarla, perché certo vi riusciremo». Ma gli uomini che vi erano andati con lui dissero: «Non riusciremo ad andare contro questo popolo, perché è più forte di noi». E diffusero tra gli Israeliti il discredito sulla terra che avevano esplorato, dicendo: «La terra che abbiamo attraversato per esplorarla è una terra che divora i suoi abitanti; tutto il popolo che vi abbiamo visto è gente di alta statura. Vi abbiamo visto i giganti, discendenti di Anak, della razza dei giganti, di fronte ai quali ci sembrava di essere come locuste, e così dovevamo sembrare a loro». Allora tutta la comunità alzò la voce e diede in alte grida; quella notte il popolo pianse. 
Il Signore parlò a Mosè e ad Aronne e disse: «Fino a quando sopporterò questa comunità malvagia che mormora contro di me? Ho udito le mormorazioni degli Israeliti contro di me. Riferisci loro: “Come è vero che io vivo, oracolo del Signore, così come avete parlato alle mie orecchie io farò a voi! I vostri cadaveri cadranno in questo deserto. Nessun censito tra voi, di quanti siete stati registrati dai venti anni in su e avete mormorato contro di me, potrà entrare nella terra nella quale ho giurato a mano alzata di farvi abitare, a eccezione di Caleb, figlio di Iefunnè, e di Giosuè, figlio di Nun. Secondo il numero dei giorni che avete impiegato per esplorare la terra, quaranta giorni, per ogni giorno un anno, porterete le vostre colpe per quarant’anni e saprete che cosa comporta ribellarsi a me”. Io, il Signore, ho parlato. Così agirò con tutta questa comunità malvagia, con coloro che si sono coalizzati contro di me: in questo deserto saranno annientati e qui moriranno». Parola di Dio. 

Il Signore aveva mostrato a Mosè, senza farglielo capire del tutto, il suo progetto di liberazione del popolo e gli aveva dato il compito di liberarlo. Ma il popolo si è totalmente ribellato, tant’è vero che per due volte ha tentato di lapidare Mosè. E Mosè è stato terribilmente solo. Per 40 anni il popolo ha girato su e giù nel deserto e il disegno di Dio era che quel popolo stesse per 40 anni così, in uno stato irrazionale e sciocco perché prendesse coscienza che era popolo di Dio. 
Dio l’ha umiliato, perché quel popolo non si voleva rendere conto di essere popolo del Signore e si comportava quasi come fosse padrone di se stesso. 
Il Signore l’ha umiliato, e poiché il popolo poggiava sulle proprie forze, ha lasciato che si reggesse sulle sue forze. Così è stato percosso, umiliato, per cui ha dovuto gridare a Dio dicendo: «Signore, accorgiti ancora di me, perché io mi sono accorto di te, o Signore!». Quando il Signore ti mette alla prova, è per vedere se è vero quello che tu dici o se invece giochi con quello che ti ha comunicato! Mi mette alla prova, cioè vuole che io venga fuori con quello che veramente sono. Ci mette alla prova per amore, per edificare, per costruire, per sviluppare tutto il suo cammino dentro di noi. 
SALMO 105 (106)

Ricòrdati di noi, Signore, per amore del tuo popolo.

Oppure:

Abbi pietà, Signore, del tuo popolo.

Abbiamo peccato con i nostri padri,
delitti e malvagità abbiamo commesso.
I nostri padri, in Egitto,
non compresero le tue meraviglie. 

Presto dimenticarono le sue opere,
non ebbero fiducia del suo progetto,
arsero di desiderio nel deserto
e tentarono Dio nella steppa. 

Dimenticarono Dio che li aveva salvati,
che aveva operato in Egitto cose grandi,
meraviglie nella terra di Cam,
cose terribili presso il Mar Rosso. 

Egli li avrebbe sterminati,
se Mosè, il suo eletto,
non si fosse posto sulla breccia davanti a lui
per impedire alla sua collera di distruggerli.	

Alleluia, alleluia.
Un grande profeta è sorto tra noi, 
e Dio ha visitato il suo popolo.
Alleluia.

DAL VANGELO SECONDO MATTEO (Mt 15, 21-28)	
In quel tempo, Gesù si ritirò verso la zona di Tiro e di Sidòne. Ed ecco una donna Cananea, che veniva da quella regione, si mise a gridare: «Pietà di me, Signore, figlio di Davide! Mia figlia è molto tormentata da un demonio». Ma egli non le rivolse neppure una parola. 
Allora i suoi discepoli gli si avvicinarono e lo implorarono: «Esaudiscila, perché ci viene dietro gridando!». Egli rispose: «Non sono stato mandato se non alle pecore perdute della casa d’Israele». Ma quella si avvicinò e si prostrò dinanzi a lui, dicendo: «Signore, aiutami!». Ed egli rispose: «Non è bene prendere il pane dei figli e gettarlo ai cagnolini». «È vero, Signore, – disse la donna – eppure i cagnolini mangiano le briciole che cadono dalla tavola dei loro padroni». Allora Gesù le replicò: «Donna, grande è la tua fede! Avvenga per te come desideri». E da quell’istante sua figlia fu guarita. 
Parola del Signore. 

Nel racconto del Vangelo, Gesù spinge all’estremo la fede della donna pagana per dimostrare a tutti che Dio basava il suo nuovo regno sulla fede in lui, sulla relazione di figli con il Padre. Gesù è venuto a costruire un popolo nuovo: un popolo basato sulla fede! Un popolo come può essere nuovo se è basato sugli intendimenti umani, sul modo di ragionare umano, distaccato da Dio? La novità del popolo è che è basato sulla fede in Dio! 
Quando ero cappellano a San Nicolò andavo a benedire le barche dei pescatori e chiacchieravo con le persone. Mi dicevano che il momento più brutto era quando la bussola non funzionava, il cielo era nuvoloso per cui non vedevano più la stella polare e non si sentiva il segnale acustico mandato dal faro. Allora le donne andavano sul molo e sbattevano i coperchi finché i loro mariti non sentivano dov’era il porto. E dicevano: «Noi teniamo il timone dove l’avevamo messo quando andavamo con la bussola e andiamo adagio. Guai a muovere quello!». Questo è per me l’esempio più bello di che cos’è la fede. Nei momenti più brutti e più difficili si tiene fermo il timone.

Giovedì 8 Agosto
S. Domenico (m); B. Maria Margherita C.; B. Vladimiro L.

Nato a Calaruega (Spagna) nel 1170, Domenico di Guzman, sacerdote spagnolo, fondò i Frati Predicatori (conosciuti come Domenicani) per lottare contro le eresie del tempo. Lui e i suoi frati vivevano di elemosina, predicavano il Vangelo con le parole semplici del popolo e mettevano in pratica ciò che insegnavano. Morì il 6 agosto 1221. Gregorio IX lo proclamò santo nel 1234.

DAL LIBRO DEI NUMERI (Nm 20, 1-13)
In quei giorni, tutta la comunità degli Israeliti arrivò al deserto di Sin il primo mese, e il popolo si fermò a Kades. Qui morì e fu sepolta Maria.
Mancava l’acqua per la comunità: ci fu un assembramento contro Mosè e contro Aronne. Il popolo ebbe una lite con Mosè, dicendo: «Magari fossimo morti quando morirono i nostri fratelli davanti al Signore! Perché avete condotto l’assemblea del Signore in questo deserto per far morire noi e il nostro bestiame? E perché ci avete fatto uscire dall’Egitto per condurci in questo luogo inospitale? Non è un luogo dove si possa seminare, non ci sono fichi, non vigne, non melograni, e non c’è acqua da bere». Allora Mosè e Aronne si allontanarono dall’assemblea per recarsi all’ingresso della tenda del convegno; si prostrarono con la faccia a terra e la gloria del Signore apparve loro. Il Signore parlò a Mosè dicendo: «Prendi il bastone; tu e tuo fratello Aronne convocate la comunità e parlate alla roccia sotto i loro occhi, ed essa darà la sua acqua; tu farai uscire per loro l’acqua dalla roccia e darai da bere alla comunità e al loro bestiame». 
Mosè dunque prese il bastone che era davanti al Signore, come il Signore gli aveva ordinato. Mosè e Aronne radunarono l’assemblea davanti alla roccia e Mosè disse loro: «Ascoltate, o ribelli: vi faremo noi forse uscire acqua da questa roccia?». Mosè alzò la mano, percosse la roccia con il bastone due volte e ne uscì acqua in abbondanza; ne bevvero la comunità e il bestiame. Ma il Signore disse a Mosè e ad Aronne: «Poiché non avete creduto in me, in modo che manifestassi la mia santità agli occhi degli Israeliti, voi non introdurrete quest’assemblea nella terra che io le do». 
Queste sono le acque di Merìba, dove gli Israeliti litigarono con il Signore e dove egli si dimostrò santo in mezzo a loro. Parola di Dio. 

Ci sono nella nostra vita i momenti drammatici. Mosè ha prospettato al popolo la libertà, gli ha fatto capire che Dio lo ha scelto come suo popolo, gli ha fatto intravedere una missione per sempre, gli ha fatto vedere una nuova alleanza, e il popolo, perché non c’era acqua, si è rivoltato tutto contro Mosè! Erano a due passi dalla terra promessa, ma il Signore fa fare loro 40 anni di deserto: «Questo popolo deve arenarsi e capire che Io sono il suo Dio». Nessuno di quelli che ha mormorato è entrato nella Terra promessa, neanche Mosè, perché non aveva avuto abbastanza fede.  L’apparente disordine è un infinito ordine: li ha fatti girare per 40 anni nel deserto, mentre poteva farli arrivare in pochi giorni e nel deserto si sono cooptati insieme e sono diventati il popolo del Signore. Sapeste quante ce ne fa passare il Signore! Ma è bello abbandonarsi a Dio! Ci state a fare un popolo nuovo, un popolo vero, il popolo del Signore?

SALMO 94 (95)

Ascoltate oggi la voce del Signore: non indurite il vostro cuore.

Venite, cantiamo al Signore,
acclamiamo alla roccia della nostra salvezza.
Accostiamoci a lui per rendergli grazie,
a lui acclamiamo con canti di gioia. 	

Entrate: prostràti, adoriamo,
in ginocchio davanti al Signore che ci ha fatti.
È lui il nostro Dio
e noi il popolo del suo pascolo,
il gregge che egli conduce.	

Se ascoltaste oggi la sua voce!
«Non indurite il cuore come a Merìba,
come nel giorno di Massa nel deserto,
dove mi tentarono i vostri padri:
mi misero alla prova
pur avendo visto le mie opere».		

Alleluia, alleluia.
Tu sei Pietro e su questa pietra edificherò la mia Chiesa 
e le potenze degli inferi non prevarranno su di essa.
Alleluia.

DAL VANGELO SECONDO MATTEO (Mt 16, 13-23)	
In quel tempo, Gesù, giunto nella regione di Cesarèa di Filippo, domandò ai suoi discepoli: «La gente, chi dice che sia il Figlio dell’uomo?». Risposero: «Alcuni dicono Giovanni il Battista, altri Elìa, altri Geremìa o qualcuno dei profeti». 
Disse loro: «Ma voi, chi dite che io sia?». Rispose Simon Pietro: «Tu sei il Cristo, il Figlio del Dio vivente». E Gesù gli disse: «Beato sei tu, Simone, figlio di Giona, perché né carne né sangue te lo hanno rivelato, ma il Padre mio che è nei cieli. E io a te dico: tu sei Pietro e su questa pietra edificherò la mia Chiesa e le potenze degli inferi non prevarranno su di essa. A te darò le chiavi del regno dei cieli: tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli». Allora ordinò ai discepoli di non dire ad alcuno che egli era il Cristo.
Da allora Gesù cominciò a spiegare ai suoi discepoli che doveva andare a Gerusalemme e soffrire molto da parte degli anziani, dei capi dei sacerdoti e degli scribi, e venire ucciso e risorgere il terzo giorno. Pietro lo prese in disparte e si mise a rimproverarlo dicendo: «Dio non voglia, Signore; questo non ti accadrà mai». Ma egli, voltandosi, disse a Pietro: «Va’ dietro a me, Satana! Tu mi sei di scandalo, perché non pensi secondo Dio, ma secondo gli uomini!». Parola del Signore. 

Gesù annuncia che lui sarebbe stato ripudiato dagli anziani, sarebbe stato percosso, bastonato, sputacchiato e crocifisso. Pietro allora gli si butta davanti dicendo: «No, questo non deve avvenire!»; Gesù gli risponde: «Vattene perché tu sei un satana, tu ragioni alla moda degli uomini non secondo Dio» cioè: «Hai rotto l’intesa con me, mi riconosci come Cristo però non vuoi camminare con me, camminare nella mia persecuzione, nella mia morte e poi nella mia resurrezione; non ti abbandoni in me! La tua intesa con me si rompe, non ragioni più alla moda di Dio!».
La fede è inoltro gioioso in Cristo che dà origine a una intesa gioiosa di vita con Cristo, in un modo di ragionare gioioso e libero. 
La nostra vita è un’intesa con Gesù, intesa in cui siamo disposti a dare tutto noi stessi perché egli compia in noi il suo disegno d’amore? Siamo disponibili a mettere in discussione tutte le nostre sicurezze umane perché solo Gesù è la nostra sicurezza definitiva? Siamo disponibili a lasciare tutto purché lui solo regni in noi? 

Venerdì 9 Agosto
S. Teresa B. della Croce (Edith Stein), patr. Europa (f)

Ebrea per stirpe, tedesca per nazionalità (nacque a Breslavia il 12 ottobre 1891), Edith intraprese la via della ricerca filosofica e trovò la risposta alla sua ardente sete di verità nella sapienza della croce. Divenne cristiana nel 1922 e dieci anni dopo entrò nel Carmelo di Colonia. Nel 1942 morì nella camera a gas del campo di sterminio di Auschwitz. Giovanni Paolo II l’ha proclamata copatrona d’Europa con santa Caterina da Siena e santa Brigida di Svezia.

DAL LIBRO DEL PROFETA OSÈA (Os 2, 16b.17b.21-22)
Così dice il Signore: «Ecco, la condurrò nel deserto e parlerò al suo cuore.
Là mi risponderà come nei giorni della sua giovinezza, come quando uscì dal paese d’Egitto.
Ti farò mia sposa per sempre, ti farò mia sposa nella giustizia e nel diritto, nell’amore e nella benevolenza, ti farò mia sposa nella fedeltà e tu conoscerai il Signore». Parola di Dio.

Il Signore dice: «Ti ho portato nel deserto perché facessi dentro di te spazio a me, in modo che io fossi il tuo Dio». Facciamo spazio nel nostro cuore a Dio! Dimenticandoci di noi ci svuotiamo per ritrovarci pieni di lui. È un’oblazione, un auto-esproprio volontario di sé. 
Quando sei svuotato di te, sei pieno di Dio, sei amore, sei accoglienza. Ciò che ti occupa, ti impedisce di stare con il Signore. Tante volte il Signore non può fare nulla, nemmeno i miracoli, perché siamo pieni di noi. Dobbiamo purificarci interiormente per far posto al Signore. Allora la forza del Signore può trionfare! 

SALMO 44 (45)

Ecco lo sposo: andate incontro a Cristo Signore.

Ascolta, figlia, guarda, porgi l’orecchio:
dimentica il tuo popolo e la casa di tuo padre;
il re è invaghito della tua bellezza.
È lui il tuo signore: rendigli omaggio. 

Entra la figlia del re: è tutta splendore,
tessuto d’oro è il suo vestito.
È condotta al re in broccati preziosi;
dietro a lei le vergini, sue compagne,
a te sono presentate. 

Condotte in gioia ed esultanza,
sono presentate nel palazzo del re.
Ai tuoi padri succederanno i tuoi figli;
li farai prìncipi di tutta la terra. 

Alleluia, alleluia.
Vieni, sposa di Cristo, ricevi la corona,
che il Signore ti ha preparato per la vita eterna.
Alleluia.

DAL VANGELO SECONDO MATTEO (Mt 25, 1-13)	
In quel tempo, Gesù disse ai suoi discepoli questa parabola: «Il regno dei cieli sarà simile a dieci vergini che presero le loro lampade e uscirono incontro allo sposo. Cinque di esse erano stolte e cinque sagge; le stolte presero le loro lampade, ma non presero con sé l’olio; le sagge invece, insieme alle loro lampade, presero anche l’olio in piccoli vasi. Poiché lo sposo tardava, si assopirono tutte e si addormentarono. 
A mezzanotte si alzò un grido: “Ecco lo sposo! Andategli incontro!”. Allora tutte quelle vergini si destarono e prepararono le loro lampade. Le stolte dissero alle sagge: “Dateci un po’ del vostro olio, perché le nostre lampade si spengono”. Le sagge risposero: “No, perché non venga a mancare a noi e a voi; andate piuttosto dai venditori e compratevene”. 
Ora, mentre quelle andavano a comprare l’olio, arrivò lo sposo e le vergini che erano pronte entrarono con lui alle nozze, e la porta fu chiusa. Più tardi arrivarono anche le altre vergini e incominciarono a dire: “Signore, signore, aprici!”. Ma egli rispose: “In verità io vi dico: non vi conosco”. 
Vegliate dunque, perché non sapete né il giorno né l’ora». 
Parola del Signore. 

Chi sono le vergini sagge, chi sono le vergine stolte? In tutta la parola di Dio la stoltezza coincide con il vivere senza Dio, il vivere come se lui non ci fosse, il vivere in maniera atea, cioè senza il Signore. Chi è il saggio secondo la parola biblica? È saggio colui che ripone in Dio la sua conoscenza: «Come la cerva anela ai corsi d’acqua così l’anima mia anela a te o Dio» (Sal 42,2). È saggio colui che tiene accesa la sua lampada, e l’olio è il simbolo di tutto ciò che mantiene acceso il dialogo di vita con Dio. È quel dialogo di vita che mantiene accesa la fede in lui, dialogo di vita che si nutre in molti modi e uno dei modi preminenti è la sua Parola. La sapienza che viene da Dio ci fa conoscere Dio che viene in ogni momento, perché in tutti i momenti ti parla per farti crescere in Lui, per farti fare dei passi enormi nella somiglianza con Lui. Ogni volta che vi trovate di fronte ad un problema, subito chiedetevi cosa ne pensa il Signore. Ricorrete al Vangelo: vedrete che meraviglie! La vostra vita si semplificherà, diventerà serena, gioiosa e soprattutto entrerete nel gusto di vivere in Dio.



Sabato 10 Agosto
S. Lorenzo (f); S. Blano; S. Agostino Ota

Arrestato assieme al papa Sisto II (vedi 7 agosto) il diacono Lorenzo non fu ucciso subito perché gli fu richiesto di portare i beni della comunità cristiana. Tornò tre giorni dopo insieme ad una folla di malati, mendicanti, ciechi, storpi, affermando che costoro erano la ricchezza della Chiesa. Quello stesso giorno, il 10 agosto del 258, fu immediatamente condannato a morte.

DALLA SECONDA LETTERA DI SAN PAOLO APOSTOLO AI CORÌNZI (2Cor 9, 6-10)
Fratelli, tenete presente questo: chi semina scarsamente, scarsamente raccoglierà e chi semina con larghezza, con larghezza raccoglierà. Ciascuno dia secondo quanto ha deciso nel suo cuore, non con tristezza né per forza, perché Dio ama chi dona con gioia. 
Del resto, Dio ha potere di far abbondare in voi ogni grazia perché, avendo sempre il necessario in tutto, possiate compiere generosamente tutte le opere di bene. Sta scritto infatti:
«Ha largheggiato, ha dato ai poveri, la sua giustizia dura in eterno».
Colui che dà il seme al seminatore e il pane per il nutrimento, darà e moltiplicherà anche la vostra semente e farà crescere i frutti della vostra giustizia. Parola di Dio. 

La generosità nel donare fa diventare ricchi in tutte le virtù: la giustizia, l’amore, la pace, il bene. Ciò che si dona deve essere offerto con amore; le cose date senza amore umiliano chi le riceve. Chi non ama rimane nella morte, dice Giovanni nella sua prima lettera. Qual è la garanzia che uno è nell’amore? È la gioia con cui si dona e dona ciò che ha. Dio ama chi dona con gioia. Doniamo noi stessi nella condivisione diretta e le cose che offriamo siano segno del nostro amore! 

SALMO 111 (112)

Beato l’uomo che teme il Signore.

Beato l’uomo che teme il Signore
e nei suoi precetti trova grande gioia.
Potente sulla terra sarà la sua stirpe,
la discendenza degli uomini retti sarà benedetta. 	

Felice l’uomo pietoso che dà in prestito,
amministra i suoi beni con giustizia.
Egli non vacillerà in eterno:
eterno sarà il ricordo del giusto. 		

Egli dona largamente ai poveri,
la sua giustizia rimane per sempre,
la sua fronte s’innalza nella gloria. 		

Alleluia, alleluia.
Chi segue me, non camminerà nelle tenebre, 
ma avrà la luce della vita, dice il Signore.
Alleluia.

DAL VANGELO SECONDO GIOVANNI (Gv 12, 24-26)	
In quel tempo, Gesù disse ai suoi discepoli: «In verità, in verità io vi dico: se il chicco di grano, caduto in terra, non muore, rimane solo; se invece muore, produce molto frutto. 
Chi ama la propria vita, la perde e chi odia la propria vita in questo mondo, la conserverà per la vita eterna. 
Se uno mi vuole servire, mi segua, e dove sono io, là sarà anche il mio servitore. Se uno serve me, il Padre lo onorerà». Parola del Signore.

Gesù prende l’esempio del chicco di grano che se non muore rimane solo; se invece muore produce molto frutto, e ci dischiude orizzonti infiniti. Ci dice che chi s’incapsula in se stesso, si chiude cioè nel suo egoismo ed egocentrismo, si autodistrugge. L’uomo infatti è un “essere per". È una originalità destinata ad essere in comunione. L’identità vera dell’uomo è essere se stesso per gli altri. L’uomo diventa veramente se stesso quando diventa popolo. Quando l’uomo capisce che è un essere per gli altri e si dona, raggiunge la sua pienezza ed esce dalla sua solitudine. 

DOMENICA 11 AGOSTO
S. Chiara; S. Susanna
XIX Domenica del Tempo Ordinario

DAL LIBRO DELLA SAPIENZA (Sap 18, 6-9)
La notte [della liberazione] fu preannunciata ai nostri padri, perché avessero coraggio, sapendo bene a quali giuramenti avevano prestato fedeltà.
Il tuo popolo infatti era in attesa della salvezza dei giusti, della rovina dei nemici.
Difatti come punisti gli avversari, così glorificasti noi, chiamandoci a te.
I figli santi dei giusti offrivano sacrifici in segreto e si imposero, concordi, questa legge divina: di condividere allo stesso modo successi e pericoli, intonando subito le sacre lodi dei padri. Parola di Dio.

Nella notte della liberazione, la notte in cui il popolo lasciò l’Egitto che lo aveva tenuto schiavo per 430 anni, Dio si pose innanzi al suo popolo con la colonna di fuoco, illuminandone il cammino e lasciando nell’ombra di morte gli Egiziani inseguitori. Quella notte realizzò le promesse fatte attraverso le alleanze e i profeti lungo i secoli dalla schiavitù. Il popolo si impose una nuova legge di libertà: i santi avrebbero partecipato ugualmente ai beni e ai pericoli, intonando prima i canti di lode dei padri. Ciò rimase vero durante i 40 anni del deserto, più per necessità che per scelta. Entrati nella terra promessa, un’altra schiavitù s’impose a loro: la schiavitù dei possedimenti e delle divisioni. Nonostante il continuo intervento di Dio, il popolo non scelse la giustizia. 
È venuto Gesù a farci gustare l’amore di Dio, la passione di Dio per noi, passione che lo divorava interiormente e lo ha portato ad affrontare la croce, il martirio. Quest’amore attira tutti: «Una volta innalzato da terra attirerò tutti a me” (Gv 12,32). Se ci doniamo a Gesù del tutto diventiamo del tutto come Gesù. Ci stai?

SALMO 32 (33)

Beato il popolo scelto dal Signore.

Esultate, o giusti, nel Signore;
per gli uomini retti è bella la lode.
Beata la nazione che ha il Signore come Dio,
il popolo che egli ha scelto come sua eredità.	

Ecco, l’occhio del Signore è su chi lo teme,
su chi spera nel suo amore,
per liberarlo dalla morte
e nutrirlo in tempo di fame.	

L’anima nostra attende il Signore:
egli è nostro aiuto e nostro scudo.
Su di noi sia il tuo amore, Signore,
come da te noi speriamo.	

DALLA LETTERA AGLI EBREI (Eb 11, 1-2.8-12)
Fratelli, la fede è fondamento di ciò che si spera e prova di ciò che non si vede. Per questa fede i nostri antenati sono stati approvati da Dio.
Per fede, Abramo, chiamato da Dio, obbedì partendo per un luogo che doveva ricevere in eredità, e partì senza sapere dove andava.
Per fede, egli soggiornò nella terra promessa come in una regione straniera, abitando sotto le tende, come anche Isacco e Giacobbe, coeredi della medesima promessa. Egli aspettava infatti la città dalle salde fondamenta, il cui architetto e costruttore è Dio stesso.
Per fede, anche Sara, sebbene fuori dell’età, ricevette la possibilità di diventare madre, perché ritenne degno di fede colui che glielo aveva promesso. Per questo da un uomo solo, e inoltre già segnato dalla morte, nacque una discendenza numerosa come le stelle del cielo e come la sabbia che si trova lungo la spiaggia del mare e non si può contare. Parola di Dio.

Perché Abramo partì senza sapere dove andava? Non c’era bisogno di saperlo perché lo sapeva il Signore! Chiedere a Dio: «Dove mi mandi?», voleva dire togliersi dal Signore, inserirsi nel quadro di arrivo e fare il cammino da solo. Non sapendo dove andava, Abramo si poneva continuamente in dialogo con Dio, pronto ad accogliere le indicazioni che Dio dava. Non era importante quindi sapere dove andava: il sapere avrebbe accontentato la sicurezza umana ma avrebbe tolto invece l’avventura di Dio, la sicurezza che viene solo da Dio. E lui e il Signore avevano un dialogo di vita.
Perché Sara ha concepito nell’età in cui non è possibile per una donna concepire? Perché si è fidata della parola di Dio. Ci è voluto un po’ di tempo, c’è voluta tutta la fede di Abramo perché anche Sara entrasse nella fede in Dio; lei non si è arresa subito, come invece Abramo, però anche lei è entrata in quel ciclo di fede per cui ha creduto a Dio. Ebbene, costoro sono coloro che hanno fatto camminare il mondo. Perché? Il mondo per essere umano ha bisogno di essere di Dio e gli uomini che ci portano il mondo di Dio in mezzo a noi sono quelli che spingono avanti l’umanità.

Alleluia, alleluia.
Vegliate e tenetevi pronti,
perché, nell’ora che non immaginate,
viene il Figlio dell’uomo.
Alleluia.

DAL VANGELO SECONDO LUCA (Lc 12, 35-40)	
In quel tempo, Gesù disse ai suoi discepoli: «Siate pronti, con le vesti strette ai fianchi e le lampade accese; siate simili a quelli che aspettano il loro padrone quando torna dalle nozze, in modo che, quando arriva e bussa, gli aprano subito. 
Beati quei servi che il padrone al suo ritorno troverà ancora svegli; in verità io vi dico, si stringerà le vesti ai fianchi, li farà mettere a tavola e passerà a servirli. E se, giungendo nel mezzo della notte o prima dell’alba, li troverà così, beati loro! 
Cercate di capire questo: se il padrone di casa sapesse a quale ora viene il ladro, non si lascerebbe scassinare la casa. Anche voi tenetevi pronti perché, nell’ora che non immaginate, viene il Figlio dell’uomo».
Parola del Signore.

Il consiglio di Gesù di vendere tutto è sbalorditivo! Che significa? Gesù afferma che dove è il tuo tesoro là sarà anche il tuo cuore. Si tratta di vedere quale può essere l’unico vero tesoro per l’uomo. Se metto il mio cuore nel vero tesoro che è Gesù, io rinnovo l’universo impegnando tutti i miei talenti per inventare, produrre, sviluppare, creare i beni necessari per tutti. Allora il tesoro non saranno più i beni miei, che io amministro per tutti, ed il mio tesoro rimarrà Gesù. 
Dobbiamo essere in attesa di Gesù che viene. È un’attesa di uno che è sempre presente e che si ama, è quindi uno scambio d’amore. La vigilanza è espressione d’amore intenso per cui il nemico, il diavolo, non troverà mai la casa vuota dove entrare. 
Gesù continua il suo discorso parlando dei capi della comunità cristiana. Essi sono i rappresentanti del cuore di Dio in mezzo a coloro che essi guidano e per questo devono amare i fedeli del tutto e per sempre. Se non ameranno saranno puniti per l’abbandono in cui lasciano i fedeli che Dio ama, che sono il suo cuore. 

Lunedì 12 Agosto
S. Giovanna F. de Chantal (mf); S. Ercolano; S. Leila

DAL LIBRO DEL DEUTERONÒMIO (Dt 10, 12-22) 
Mosè parlò al popolo dicendo: «Ora, Israele, che cosa ti chiede il Signore, tuo Dio, se non che tu tema il Signore, tuo Dio, che tu cammini per tutte le sue vie, che tu lo ami, che tu serva il Signore, tuo Dio, con tutto il cuore e con tutta l’anima, che tu osservi i comandi del Signore e le sue leggi, che oggi ti do per il tuo bene? 
Ecco, al Signore, tuo Dio, appartengono i cieli, i cieli dei cieli, la terra e quanto essa contiene. Ma il Signore predilesse soltanto i tuoi padri, li amò e, dopo di loro, ha scelto fra tutti i popoli la loro discendenza, cioè voi, come avviene oggi. 
Circoncidete dunque il vostro cuore ostinato e non indurite più la vostra cervìce; perché il Signore, vostro Dio, è il Dio degli dèi, il Signore dei signori, il Dio grande, forte e terribile, che non usa parzialità e non accetta regali, rende giustizia all’orfano e alla vedova, ama il forestiero e gli dà pane e vestito. Amate dunque il forestiero, perché anche voi foste forestieri nella terra d’Egitto. 
Temi il Signore, tuo Dio, servilo, restagli fedele e giura nel suo nome. Egli è la tua lode, egli è il tuo Dio, che ha fatto per te quelle cose grandi e tremende che i tuoi occhi hanno visto. I tuoi padri scesero in Egitto in numero di settanta persone; ora il Signore, tuo Dio, ti ha reso numeroso come le stelle del cielo». Parola di Dio. 

Amando Dio con tutto il cuore, con tutta l’anima, con tutte le forze, e amando il prossimo, tu segui tutti i comandi di Dio Padre. 
I comandi di Dio sono comandi di un Padre e te li affida perché nel mondo splenda la sua santità, il suo amore, la sua giustizia. Sono le dieci parole che Dio ti sussurra all’orecchio perché entrino nel tuo cuore. Infatti se tu hai solo lui nel cuore, segui solo le sue vie. Se tu hai solo Dio in te, se cerchi solo lui, t’impegni nel giorno settimanale che lui ha riservato per sé partecipando all’Eucaristia. Se segui lui scompare la violenza e il tradimento coniugale. Se hai solo lui nel cuore, ti guadagni con il sudore della fronte il pane quotidiano. Se ami, serbi puro il tuo cuore verso i beni e ancor più verso ogni donna. Se ami il Signore accogli Cristo che porta la pienezza della vita, superando i limiti dell’Antico Testamento. In poche parole: ama Gesù e hai tutto ciò che il tuo cuore brama. 

SALMO 147 

Celebra il Signore, Gerusalemme.

Celebra il Signore, Gerusalemme,
loda il tuo Dio, Sion,
perché ha rinforzato le sbarre delle tue porte,
in mezzo a te ha benedetto i tuoi figli. 

Egli mette pace nei tuoi confini
e ti sazia con fiore di frumento.
Manda sulla terra il suo messaggio:
la sua parola corre veloce. 

Annuncia a Giacobbe la sua parola,
i suoi decreti e i suoi giudizi a Israele.
Così non ha fatto con nessun’altra nazione,
non ha fatto conoscere loro i suoi giudizi. 

Alleluia, alleluia.
Dio ci ha chiamati mediante il Vangelo, 
per entrare in possesso della gloria 
del Signore nostro Gesù Cristo.
Alleluia.

DAL VANGELO SECONDO MATTEO (Mt 17, 22-27)	
In quel tempo, mentre si trovavano insieme in Galilea, Gesù disse ai suoi discepoli: «Il Figlio dell’uomo sta per essere consegnato nelle mani degli uomini e lo uccideranno, ma il terzo giorno risorgerà». Ed essi furono molto rattristati.
Quando furono giunti a Cafàrnao, quelli che riscuotevano la tassa per il tempio si avvicinarono a Pietro e gli dissero: «Il vostro maestro non paga la tassa?». Rispose: «Sì». 
Mentre entrava in casa, Gesù lo prevenne dicendo: «Che cosa ti pare, Simone? I re della terra da chi riscuotono le tasse e i tributi? Dai propri figli o dagli estranei?». Rispose: «Dagli estranei». E Gesù replicò: «Quindi i figli sono liberi. Ma, per evitare di scandalizzarli, va’ al mare, getta l’amo e prendi il primo pesce che viene su, aprigli la bocca e vi troverai una moneta d’argento. Prendila e consegnala loro per me e per te». Parola del Signore. 

Gesù è il figlio di Dio uguale al Padre; la tassa imposta per far fronte alle spese del tempio non la si può far pagare al figlio di Dio che è uguale al Padre e va adorato come il Padre, e nemmeno ai suoi apostoli che sono suoi fratelli (Mt 12,50) e figli del medesimo Padre (Mt 5,45). Tuttavia Gesù dice a Simone: «Perché nessuno si scandalizzi, va' al lago, getta l’amo e il primo pesce che abbocca all’amo prendilo, aprigli la bocca, e vi troverai una moneta d’argento, prendila e paga la tassa per me e per te». Con questo modo elegante Gesù ribadisce che è Figlio di Dio, è il Messia che ha il compito di instaurare un nuovo ordine universale: il regno di Dio, regno di verità, giustizia, amore.
Martedì 13 Agosto
Ss. Ponziano e Ippolito (mf); S. Giovanni Berchmans

Ponziano, successe al papa Urbano I nel 230, durante lo scisma dell’antipapa Ippolito. I due antagonisti, accomunati dalla pena ai lavori forzati nelle miniere della Sardegna inflitta loro dall’imperatore Massimino, si riconciliarono. Nel 235 morirono sfiniti dagli stenti.

DAL LIBRO DEL DEUTERONÒMIO (Dt 31, 1-8) 
Mosè andò e rivolse queste parole a tutto Israele. Disse loro: «Io oggi ho centovent’anni. Non posso più andare e venire. Il Signore inoltre mi ha detto: “Tu non attraverserai questo Giordano”. Il Signore, tuo Dio, lo attraverserà davanti a te, distruggerà davanti a te quelle nazioni, in modo che tu possa prenderne possesso. Quanto a Giosuè, egli lo attraverserà davanti a te, come il Signore ha detto. Il Signore tratterà quelle nazioni come ha trattato Sicon e Og, re degli Amorrei, e come ha trattato la loro terra, che egli ha distrutto. Il Signore le metterà in vostro potere e voi le tratterete secondo tutti gli ordini che vi ho dato. 
Siate forti, fatevi animo, non temete e non vi spaventate di loro, perché il Signore, tuo Dio, cammina con te; non ti lascerà e non ti abbandonerà».
Poi Mosè chiamò Giosuè e gli disse alla presenza di tutto Israele: «Sii forte e fatti animo, perché tu condurrai questo popolo nella terra che il Signore giurò ai loro padri di darvi: tu gliene darai il possesso. Il Signore stesso cammina davanti a te. Egli sarà con te, non ti lascerà e non ti abbandonerà. Non temere e non perderti d’animo!».
Parola di Dio. 

«Siate forti, fatevi animo, non temete, non spaventatevi». Dove attingere questa forza? Mosè risponde: «Perché il Signore tuo Dio cammina con te, non ti lascerà e non ti abbandonerà». Oggi siamo nella nuova creazione inaugurata da Gesù, che non ha bisogno di conquiste di terre, stati, nazioni, beni del sottosuolo, supremazie economiche, guerre. A noi è dato solo di unificare l’umanità nel cuore di Cristo, su tutta la faccia della terra. Da duemila anni Cristo è venuto, da duemila anni resta con noi, da duemila anni Gesù attira a sé tutti gli uomini. 
Quali sono i risultati di questa sua presenza creativa e che fa nuove tutte le cose? Moltissimi sono i risultati ma soprattutto questo conta: la dignità di ogni uomo scaturisce dall’essere figlio di Dio e non dalle quantità che possiede e dal potere umano. Quando io sono figlio di Dio e tu sei figlio di Dio, io voglio riconoscere te come me, allora ho orrore di ogni ingiustizia, di ogni sopraffazione, la mia vita è tutta oltre me stesso, perché il mio io vero è in un abbraccio universale! 

CANT. DT 32, 3-4a.7-9.12

Porzione del Signore è il suo popolo.

Oppure:

Il Signore guida il suo popolo.

Voglio proclamare il nome del Signore:
magnificate il nostro Dio!
Egli è la Roccia: perfette le sue opere, 
giustizia tutte le sue vie. 		

Ricorda i giorni del tempo antico, 
medita gli anni lontani. 
Interroga tuo padre e te lo racconterà, 
i tuoi vecchi e te lo diranno. 	 

Quando l’Altissimo divideva le nazioni, 
quando separava i figli dell’uomo, 
egli stabilì i confini dei popoli 
secondo il numero dei figli d’Israele. 

Perché porzione del Signore è il suo popolo, 
Giacobbe sua parte di eredità.
Il Signore, lui solo lo ha guidato,
non c’era con lui alcun dio straniero. 

Alleluia, alleluia.
Prendete il mio giogo sopra di voi, dice il Signore, 
e imparate da me, che sono mite e umile di cuore.
Alleluia. 

DAL VANGELO SECONDO MATTEO (Mt 18, 1-5.10.12-14)	
In quel momento i discepoli si avvicinarono a Gesù dicendo: «Chi dunque è più grande nel regno dei cieli?». Allora chiamò a sé un bambino, lo pose in mezzo a loro e disse: «In verità io vi dico: se non vi convertirete e non diventerete come i bambini, non entrerete nel regno dei cieli. Perciò chiunque si farà piccolo come questo bambino, costui è il più grande nel regno dei cieli. E chi accoglierà un solo bambino come questo nel mio nome, accoglie me. Guardate di non disprezzare uno solo di questi piccoli, perché io vi dico che i loro angeli nei cieli vedono sempre la faccia del Padre mio che è nei cieli. Che cosa vi pare? Se un uomo ha cento pecore e una di loro si smarrisce, non lascerà le novantanove sui monti e andrà a cercare quella che si è smarrita? In verità io vi dico: se riesce a trovarla, si rallegrerà per quella più che per le novantanove che non si erano smarrite. Così è volontà del Padre vostro che è nei cieli, che neanche uno di questi piccoli si perda». Parola del Signore. 

Al bambino che a quei tempi non era considerato persona, viene data la dignità della stessa persona di Gesù. Oggi il mondo sta impazzendo: gli abusi sui minori sono diventati orribili e sconvolgenti, la prostituzione minorile dilaga. Gesù dice: «Guardatevi dal disprezzare uno solo di questi piccoli, perché la loro dignità è infinita come quella del Padre». Se tutti i movimenti e comunità cattoliche si unissero in un piano concreto, un numero considerevole di grandi di lotte si vincerebbero. 
Come cattolici non siamo capaci, ognuno vivendo il proprio carisma, di unirci insieme in battaglie comuni. Se noi per esempio diciamo che tutti i bambini devono avere un papà e una mamma e ogni movimento, ciascuno nel suo carisma, non si impegna per questo, viene meno l’identità di popolo. Mentre scrivo 500 bambini vengono sgozzati nel seno materno. Se noi stiamo zitti, non siamo complici? Perché non ci si unisce nella Chiesa per vincere battaglie comuni di giustizia e di dignità?

Mercoledì 14 Agosto
S. Massimiliano M. Kolbe (m); S. Ursicino

Raimondo Kolbe nacque l’8 gennaio 1894 a Zdunska Wola (Polonia). Divenne francescano minore conventuale col nome di fra Massimiliano. Utilizzò i mass media per lo sviluppo del Regno di Cristo e la diffusione della devozione alla Beata Vergine. Fu deportato ad Auschwitz dove offrì la sua vita di sacerdote in cambio di quella di un padre di famiglia, compagno di prigionia e condannato a morte. Morì nel bunker della fame il 14 agosto 1941. Giovanni Paolo II lo ha canonizzato il 10 ottobre 1982 col titolo di “martire” e nominandolo “patrono del nostro difficile secolo”.

DAL LIBRO DEL DEUTERONÒMIO (Dt 34, 1-12) 
In quei giorni, Mosè salì dalle steppe di Moab sul monte Nebo, cima del Pisga, che è di fronte a Gerico. Il Signore gli mostrò tutta la terra: Gàlaad fino a Dan, tutto Nèftali, la terra di Èfraim e di Manasse, tutta la terra di Giuda fino al mare occidentale e il Negheb, il distretto della valle di Gerico, città delle palme, fino a Soar. Il Signore gli disse: «Questa è la terra per la quale io ho giurato ad Abramo, a Isacco e a Giacobbe: “Io la darò alla tua discendenza”. Te l’ho fatta vedere con i tuoi occhi, ma tu non vi entrerai!».
Mosè, servo del Signore, morì in quel luogo, nella terra di Moab, secondo l’ordine del Signore. Fu sepolto nella valle, nella terra di Moab, di fronte a Bet-Peor. Nessuno fino ad oggi ha saputo dove sia la sua tomba. Mosè aveva centoventi anni quando morì. Gli occhi non gli si erano spenti e il vigore non gli era venuto meno. Gli Israeliti lo piansero nelle steppe di Moab per trenta giorni, finché furono compiuti i giorni di pianto per il lutto di Mosè. 
Giosuè, figlio di Nun, era pieno dello spirito di saggezza, perché Mosè aveva imposto le mani su di lui. Gli Israeliti gli obbedirono e fecero quello che il Signore aveva comandato a Mosè.
Non è più sorto in Israele un profeta come Mosè, che il Signore conosceva faccia a faccia, per tutti i segni e prodigi che il Signore lo aveva mandato a compiere nella terra d’Egitto, contro il faraone, contro i suoi ministri e contro tutta la sua terra, e per la mano potente e il terrore grande con cui Mosè aveva operato davanti agli occhi di tutto Israele. Parola di Dio. 

Mosè vede la terra promessa ma non vi entrerà perché la sua fede non è stata perfetta: percuotendo la pietra da cui scaturì l’acqua che dissetò il popolo, il quale mormorava contro Mosè e Aronne, ha voluto avere più una rivincita sul popolo che dare gloria a Dio. Così anche oggi tante guide del popolo di Dio cadono nel tranello di Satana che li spinge a soddisfarsi nell’avere masse che li seguono, piuttosto che masse che amano Dio. Per questo si hanno lotte nell’interno del popolo di Dio. Queste guide invece di gioire per la dilatazione del regno e di rallegrarsi con coloro che attirano al Signore le anime, se ne hanno a male perché altri attirano al Signore le anime più di loro. Per questo la Chiesa soffre. 
Fratelli miei, è facile lavorare nella vigna del Signore; è facile lavorare per Dio. Non è altrettanto facile stare insieme con il Signore mentre si lavora con lui. Aiutiamoci a convertirci!

SALMO 65 (66)

Sia benedetto Dio: è lui che ci mantiene tra i viventi.

Oppure:

Benedetto sei tu, Signore, Dio della mia vita.

Acclamate Dio, voi tutti della terra,
cantate la gloria del suo nome,
dategli gloria con la lode.
Dite a Dio: «Terribili sono le tue opere!». 

Venite e vedete le opere di Dio,
terribile nel suo agire sugli uomini.
Popoli, benedite il nostro Dio,
fate risuonare la voce della sua lode. 

Venite, ascoltate, voi tutti che temete Dio,
e narrerò quanto per me ha fatto.
A lui gridai con la mia bocca,
lo esaltai con la mia lingua. 		

Alleluia, alleluia.
Dio ha riconciliato a sé il mondo in Cristo,
affidando a noi la parola della riconciliazione.
Alleluia.

DAL VANGELO SECONDO MATTEO (Mt 18, 15-20)	
In quel tempo, Gesù disse ai suoi discepoli: «Se il tuo fratello commetterà una colpa contro di te, va’ e ammoniscilo fra te e lui solo; se ti ascolterà, avrai guadagnato il tuo fratello; se non ascolterà, prendi ancora con te una o due persone, perché ogni cosa sia risolta sulla parola di due o tre testimoni. Se poi non ascolterà costoro, dillo alla comunità; e se non ascolterà neanche la comunità, sia per te come il pagano e il pubblicano. 
In verità io vi dico: tutto quello che legherete sulla terra sarà legato in cielo, e tutto quello che scioglierete sulla terra sarà sciolto in cielo.
In verità io vi dico ancora: se due di voi sulla terra si metteranno d’accordo per chiedere qualunque cosa, il Padre mio che è nei cieli gliela concederà. Perché dove sono due o tre riuniti nel mio nome, lì sono io in mezzo a loro». Parola del Signore.

Da dove viene la correzione fraterna? Da una sofferenza enorme che avete nel cuore perché l’altro non è come dovrebbe essere. Sapete qual è uno dei segni più grossi che uno veramente ama? Quando ha qualcosa contro l’altro ma non lo va a dire a nessuno perché patisce troppo. Tu non butti in piazza il male che fa a te una persona che ti è cara: se tu l’ami, non lo farai mai, ma corri da lei e piangi.
Correggere è il vero senso del perdono: vedo il tuo limite e te lo dico amandoti; è dire: «Adesso che ho scoperto la tua malattia e te l’ho detto e tu l’hai riconosciuto, sono obbligato a reggerti». Correggere è fare la verità nell’amore, vuol dire portare insieme all’altro il suo errore: «Io ti ho detto che sei bugiardo e ora sono obbligato a mettere la spalla sotto il tuo peccato per aiutarti a liberarti». Portando assieme l’errore dell’altro avrai portato un figlio a Dio! Sappiamo bene che siamo pieni di peccato, ma quando la correzione viene da un fratello che ti vuole bene, allora diventa vita. Se invece tu dici male di me senza che mai io lo venga a sapere, come mi convertirò? 

Giovedì 15 Agosto
S. Stanislao Kostka
Assunzione Beata Vergine Maria (s)

DAL LIBRO DELL’APOCALISSE DI SAN GIOVANNI APOSTOLO (Ap 11, 19a; 12, 1-6a.10ab)
Si aprì il tempio di Dio che è nel cielo e apparve nel tempio l’arca della sua alleanza. 
Un segno grandioso apparve nel cielo: una donna vestita di sole, con la luna sotto i suoi piedi e, sul capo, una corona di dodici stelle. Era incinta, e gridava per le doglie e il travaglio del parto. Allora apparve un altro segno nel cielo: un enorme drago rosso, con sette teste e dieci corna e sulle teste sette diademi; la sua coda trascinava un terzo delle stelle del cielo e le precipitava sulla terra. Il drago si pose davanti alla donna, che stava per partorire, in modo da divorare il bambino appena lo avesse partorito. Essa partorì un figlio maschio, destinato a governare tutte le nazioni con scettro di ferro, e suo figlio fu rapito verso Dio e verso il suo trono. La donna invece fuggì nel deserto, dove Dio le aveva preparato un rifugio. Allora udii una voce potente nel cielo che diceva: «Ora si è compiuta la salvezza, la forza e il regno del nostro Dio e la potenza del suo Cristo».
Parola di Dio.

«Apparve un segno grandioso, una donna vestita di sole, con la luna sotto i suoi piedi, sul suo capo una corona di 12 stelle»: questa donna è la Chiesa ed è Maria.
«Era incinta e gridava per le doglie e il travaglio del parto»: l’autore ha scritto verso l'anno 100, la Chiesa ha già provato le persecuzioni di Nerone e degli altri imperatori che avevano sparso tanto sangue di innocenti. 
«Apparve un altro segno nel cielo: un enorme drago rosso»: è l’antico serpente, il demonio, che è servo dell’impero romano e di tutti gli stati vassalli.
«Il drago si pose davanti alla donna che stava per partorire»: davanti alla Chiesa, davanti a Maria, che nella sua crocefissione interiore continuava a dare al mondo il figlio che aveva donato anche nel suo corpo.
Partorisce un figlio maschio: è il Messia, destinato a governare tutte le nazioni con uno scettro di ferro, cioè con stabilità, per sempre. Fu subito rapito verso Dio, la donna invece fugge nel deserto. Dio aveva preparato un rifugio per lei: le catacombe, il rifugio per la Chiesa, ma per un periodo definito, limitato. Questa donna è Maria che è assunta in cielo, è entrata in una nuova dimensione dell’esistere, la dimensione del risorto, ma lei ha con sé tutti i sentimenti di mamma, tranne il turbamento; cioè la fede ha raggiunto la pienezza: non esiste più il turbamento in lei.

SALMO 44 (45)

Risplende la regina, Signore, alla tua destra.

Figlie di re fra le tue predilette;
alla tua destra sta la regina, in ori di Ofir.	

Ascolta, figlia, guarda, porgi l’orecchio:
dimentica il tuo popolo e la casa di tuo padre.	

Il re è invaghito della tua bellezza.
È lui il tuo signore: rendigli omaggio.	

Dietro a lei le vergini, sue compagne,
condotte in gioia ed esultanza,
sono presentate nel palazzo del re. 	

DALLA PRIMA LETTERA DI SAN PAOLO APOSTOLO AI CORÌNZI (1Cor 15, 20-27a)
Fratelli, Cristo è risorto dai morti, primizia di coloro che sono morti. Perché, se per mezzo di un uomo venne la morte, per mezzo di un uomo verrà anche la risurrezione dei morti. Come infatti in Adamo tutti muoiono, così in Cristo tutti riceveranno la vita. Ognuno però al suo posto: prima Cristo, che è la primizia; poi, alla sua venuta, quelli che sono di Cristo. Poi sarà la fine, quando egli consegnerà il regno a Dio Padre, dopo avere ridotto al nulla ogni Principato e ogni Potenza e Forza. È necessario infatti che egli regni finché non abbia posto tutti i nemici sotto i suoi piedi. L’ultimo nemico a essere annientato sarà la morte, perché ogni cosa ha posto sotto i suoi piedi. Parola di Dio.

Maria è immacolata ed è assunta in cielo: le due cose si congiungono; il suo corpo non poteva giacere nella polvere perché era santificato da sempre. Maria è viva, vive nella dimensione del risorto, come Gesù, e vive con tutti i sentimenti propri di una persona, sentimenti liberi dal limite e dall’imperfezione, ma veri sentimenti umani. 
Maria è in relazione perfetta con noi e piano piano ci attira a sé. Diceva il curato d’Ars che la Madonna è come una madre con moltissimi figli che la tirano da tutte le parti e che lei continua adesso, in maniera diversa, tutta la sua azione di redenzione, cioè non fa altro che suscitare un amore immenso che converte i cuori e riporta il cuore dei figli al Padre. 
Entrare nell’attività di Maria: questo è amare Maria!

Alleluia, alleluia.
Maria è assunta in cielo;
esultano le schiere degli angeli.
Alleluia.

DAL VANGELO SECONDO LUCA (Lc 1, 39-56)	
In quei giorni Maria si alzò e andò in fretta verso la regione montuosa, in una città di Giuda. 
Entrata nella casa di Zaccarìa, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo. 
Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo! A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo. E beata colei che ha creduto nell’adempimento di ciò che il Signore le ha detto».
Allora Maria disse: «L’anima mia magnifica il Signore e il mio spirito esulta in Dio, mio salvatore, perché ha guardato l’umiltà della sua serva. D’ora in poi tutte le generazioni mi chiameranno beata. 
Grandi cose ha fatto per me l’Onnipotente e Santo è il suo nome; di generazione in generazione la sua misericordia per quelli che lo temono.
Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote.
Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre».
Maria rimase con lei circa tre mesi, poi tornò a casa sua. 
Parola del Signore.

Penso che in ognuno ci sia questo desiderio nel cuore: «Vogliamo vedere Maria», cioè vogliamo entrare nel suo animo. 
«L’anima mia magnifica il Signore»: è come se Maria avesse detto: «Siccome Dio è l’unico oggetto del mio amore, la mia anima vede in lui un qualcosa che lo rende grande ai miei occhi, alla mia anima». 
«Il mio spirito esulta in Dio, mio salvatore, perché ha guardato l’umiltà della sua serva»: lei sente che al di fuori di Dio è un nulla, sente che è redenta dal Signore, si sente fra quelli che sono poveri di spirito, che hanno un animo da povero. 
«Tutte le generazioni mi chiameranno beata»: in altre parole riconosceranno quello che Dio ha fatto di una povera creatura: ha voluto farne la madre di suo figlio, del figlio di Dio venuto sulla terra. 
Da un’attenta contemplazione di quello che lei è, noi riusciamo a intravvedere la nostra mamma, possiamo metterci in contatto con Maria, con la sua persona. Un giorno la vedremo e le diremo: «Da sempre ti abbiamo conosciuto nella bellezza e armonia del tuo essere mamma!».

Venerdì 16 Agosto
S. Stefano di Ungheria (mf); S. Rocco

DAL LIBRO DI GIOSUÈ (Gs 24, 1-13)
In quei giorni, Giosuè radunò tutte le tribù d’Israele a Sichem e convocò gli anziani d’Israele, i capi, i giudici e gli scribi, ed essi si presentarono davanti a Dio. Giosuè disse a tutto il popolo:
«Così dice il Signore, Dio d’Israele: “Nei tempi antichi i vostri padri, tra cui Terach, padre di Abramo e padre di Nacor, abitavano oltre il Fiume. Essi servivano altri dèi. Io presi Abramo, vostro padre, da oltre il Fiume e gli feci percorrere tutta la terra di Canaan. Moltiplicai la sua discendenza e gli diedi Isacco. A Isacco diedi Giacobbe ed Esaù; assegnai a Esaù il possesso della zona montuosa di Seir, mentre Giacobbe e i suoi figli scesero in Egitto.
In seguito mandai Mosè e Aronne e colpii l’Egitto con le mie azioni in mezzo a esso, e poi vi feci uscire. Feci uscire dall’Egitto i vostri padri e voi arrivaste al mare. Gli Egiziani inseguirono i vostri padri con carri e cavalieri fino al Mar Rosso, ma essi gridarono al Signore, che pose fitte tenebre fra voi e gli Egiziani; sospinsi sopra di loro il mare, che li sommerse: i vostri occhi hanno visto quanto feci in Egitto. Poi dimoraste lungo tempo nel deserto. 
Vi feci entrare nella terra degli Amorrei, che abitavano ad occidente del Giordano. Vi attaccarono, ma io li consegnai in mano vostra; voi prendeste possesso della loro terra e io li distrussi dinanzi a voi. In seguito Balak, figlio di Sippor, re di Moab, si levò e attaccò Israele. Mandò a chiamare Balaam, figlio di Beor, perché vi maledicesse. Ma io non volli ascoltare Balaam ed egli dovette benedirvi. Così vi liberai dalle sue mani.
Attraversaste il Giordano e arrivaste a Gerico. Vi attaccarono i signori di Gerico, gli Amorrei, i Perizziti, i Cananei, gli Ittiti, i Gergesei, gli Evei e i Gebusei, ma io li consegnai in mano vostra. Mandai i calabroni davanti a voi, per sgominare i due re amorrei non con la tua spada né con il tuo arco. 
Vi diedi una terra che non avevate lavorato, abitate in città che non avete costruito e mangiate i frutti di vigne e oliveti che non avete piantato”». Parola di Dio. 

Giosuè è come se avesse detto: «Vedi, come un padre porta un figlio così il Signore ha portato te fino qui». La stessa parola la dico a me stesso per la mia vita e la dico per la vostra vita: il Signore ci ha condotto fino qui. Siamo una nazione santa, e ciò costituisce la base esplosiva della gioia, perché siamo tenuti per mano insieme, siamo tenuti nel suo cuore. 
Tu sei come Maria che contemplava tutte queste cose, le meditava. La contemplazione non è altro che la ricerca del volto di Dio, come dice il Salmo 26: «Il tuo volto Signore io cerco». È questa la sete dentro di noi, come dice il Salmo 42: «Come la cerva anela ai corsi d’acqua così l’anima mia a te o mio Dio». Tutta la nostra vita è immersa nel Signore. Mi paragono a volte ad un bambino fra le braccia della mamma. Cosa percepisce un bambino della mamma? Poco, ma è certo che la mamma lo ama. La grande scoperta della nostra vita è la scoperta di Dio che ci ama. 
Sforzatevi, cercate di vedere l’amore di Dio nei vostri confronti; non sempre si potrà capire, forse dovrai aspettare anni ma poi un giorno capirai: «Ma guarda come era tutto connesso!». Avrai solo una grande gioia: «Non ho mai detto di no al Signore che viene nella mia vita, ho detto sempre di sì».

SALMO 135 (136)

Il suo amore è per sempre.

Rendete grazie al Signore perché è buono,
rendete grazie al Dio degli dèi,
rendete grazie al Signore dei signori.

Guidò il suo popolo nel deserto,
colpì grandi sovrani,
uccise sovrani potenti.

Diede in eredità la loro terra,
in eredità a Israele suo servo.
Ci ha liberati dai nostri avversari.	

Alleluia, alleluia.
Accogliete la parola di Dio,
non come parola di uomini,
ma, qual è veramente, come parola di Dio.
Alleluia.

DAL VANGELO SECONDO MATTEO (Mt 19, 3-12)	
In quel tempo, si avvicinarono a Gesù alcuni farisei per metterlo alla prova e gli chiesero: «È lecito a un uomo ripudiare la propria moglie per qualsiasi motivo?». Egli rispose: «Non avete letto che il Creatore da principio li fece maschio e femmina e disse: “Per questo l’uomo lascerà il padre e la madre e si unirà a sua moglie e i due diventeranno una sola carne”? Così non sono più due, ma una sola carne. Dunque l’uomo non divida quello che Dio ha congiunto». Gli domandarono: «Perché allora Mosè ha ordinato di darle l’atto di ripudio e di ripudiarla?». Rispose loro: «Per la durezza del vostro cuore Mosè vi ha permesso di ripudiare le vostre mogli; all’inizio però non fu così. Ma io vi dico: chiunque ripudia la propria moglie, se non in caso di unione illegittima, e ne sposa un’altra, commette adulterio».
Gli dissero i suoi discepoli: «Se questa è la situazione dell’uomo rispetto alla donna, non conviene sposarsi». Egli rispose loro: «Non tutti capiscono questa parola, ma solo coloro ai quali è stato concesso. Infatti vi sono eunuchi che sono nati così dal grembo della madre, e ve ne sono altri che sono stati resi tali dagli uomini, e ve ne sono altri ancora che si sono resi tali per il regno dei cieli. Chi può capire, capisca». Parola del Signore.

A Dio sta tanto a cuore l’unità tra marito e moglie perché l’ha voluta lui. L’amore tra l’uomo e la donna è bello, ma è fragile. Per questo attraverso Gesù, il Padre ha fatto un nuovo intervento. L’amore che unisce Gesù alla sua Chiesa viene partecipato agli sposi mentre si amministrano assieme il sacramento del matrimonio. Quest’amore di Cristo verso il suo corpo misterioso ma reale che è la Chiesa, è un ingrediente nuovo che compenetra l’amore tra gli sposi in Cristo e lo rende stabile, forte. Questo amore rende gli sposi capaci di amarsi sino alla fine, come Gesù che avendo amato i suoi li amò sino alla fine. Così uniti tra di loro, gli sposi partecipano se stessi alla comunità, alla parrocchia, alla Chiesa. Il loro amore trasformato da Cristo è bello e va dato anche ai figli di nessuno.

Sabato 17 Agosto
S. Chiara della Croce; S. Giovanna Delanoue

DAL LIBRO DI GIOSUÈ (Gs 24, 14-29)
In quei giorni, Giosuè disse al popolo: «Ora, dunque, temete il Signore e servitelo con integrità e fedeltà. Eliminate gli dèi che i vostri padri hanno servito oltre il Fiume e in Egitto e servite il Signore. Se sembra male ai vostri occhi servire il Signore, sceglietevi oggi chi servire: se gli dèi che i vostri padri hanno servito oltre il Fiume oppure gli dèi degli Amorrei, nel cui territorio abitate. Quanto a me e alla mia casa, serviremo il Signore».
Il popolo rispose: «Lontano da noi abbandonare il Signore per servire altri dèi! Poiché è il Signore, nostro Dio, che ha fatto salire noi e i padri nostri dalla terra d’Egitto, dalla condizione servile; egli ha compiuto quei grandi segni dinanzi ai nostri occhi e ci ha custodito per tutto il cammino che abbiamo percorso e in mezzo a tutti i popoli fra i quali siamo passati. Il Signore ha scacciato dinanzi a noi tutti questi popoli e gli Amorrei che abitavano la terra. Perciò anche noi serviremo il Signore, perché egli è il nostro Dio».
Giosuè disse al popolo: «Voi non potete servire il Signore, perché è un Dio santo, è un Dio geloso; egli non perdonerà le vostre trasgressioni e i vostri peccati. Se abbandonerete il Signore e servirete dèi stranieri, egli vi si volterà contro e, dopo avervi fatto tanto bene, vi farà del male e vi annienterà». Il popolo rispose a Giosuè: «No! Noi serviremo il Signore».
Giosuè disse allora al popolo: «Voi siete testimoni contro voi stessi, che vi siete scelti il Signore per servirlo!». Risposero: «Siamo testimoni!». «Eliminate allora gli dèi degli stranieri, che sono in mezzo a voi, e rivolgete il vostro cuore al Signore, Dio d’Israele!».
Il popolo rispose a Giosuè: «Noi serviremo il Signore, nostro Dio, e ascolteremo la sua voce!». Giosuè in quel giorno concluse un’alleanza per il popolo e gli diede uno statuto e una legge a Sichem. Scrisse queste parole nel libro della legge di Dio. Prese una grande pietra e la rizzò là, sotto la quercia che era nel santuario del Signore. Infine, Giosuè disse a tutto il popolo: «Ecco: questa pietra sarà una testimonianza per noi, perché essa ha udito tutte le parole che il Signore ci ha detto; essa servirà quindi da testimonianza per voi, perché non rinneghiate il vostro Dio». Poi Giosuè congedò il popolo, ciascuno alla sua eredità.
Dopo questi fatti, Giosuè figlio di Nun, servo del Signore, morì a centodieci anni. Parola di Dio. 

Giosuè, prima di entrare nella terra promessa, fa fare la grande scelta: «Decidete: volete tornare indietro, agli dei dei vostri padri al di là del fiume? Andate. Per quanto riguarda me e il mio casato, abbiamo scelto il Signore». E tutto il popolo grida: «Anche noi scegliamo il Signore: non torneremo più agli dei antichi». 
A me fa sempre impressione quando recito il Credo: «Credo in un solo Dio». Credere vuol dire darsi, quindi: mi do ad un solo Dio. Deciditi finalmente di darti all’amore di Dio, svegliati, svegliati! 
Deciditi per Cristo! Dai! Quando avrete detto il vostro sì radicale, totale e pieno, una serenità profonda vi invaderà. Una serenità che non toglierà il pianto, la tribolazione, la solitudine, però ci sarà una serenità di fondo – come quando il mare è percosso dalla tempesta: si muove e tuttavia il fondo è calmo – perché c’è Cristo al quale avete detto di sì e nessuna forza vi separerà più da lui!

SALMO 15 (16)

Tu sei, Signore, mia parte di eredità.

Oppure:

Signore, solo in te è il mio bene.

Proteggimi, o Dio: in te mi rifugio.
Ho detto al Signore: «Il mio Signore sei tu».
Il Signore è mia parte di eredità e mio calice:
nelle tue mani è la mia vita. 

Benedico il Signore che mi ha dato consiglio;
anche di notte il mio animo mi istruisce.
Io pongo sempre davanti a me il Signore,
sta alla mia destra, non potrò vacillare. 

Mi indicherai il sentiero della vita,
gioia piena alla tua presenza,
dolcezza senza fine alla tua destra. 

Alleluia, alleluia.
Ti rendo lode, Padre, 
Signore del cielo e della terra, 
perché ai piccoli hai rivelato i misteri del Regno.
Alleluia.

DAL VANGELO SECONDO MATTEO (Mt 19, 13-15)	
In quel tempo, furono portati a Gesù dei bambini perché imponesse loro le mani e pregasse; ma i discepoli li rimproverarono. Gesù però disse: «Lasciateli, non impedite che i bambini vengano a me; a chi è come loro, infatti, appartiene il regno dei cieli». E, dopo avere imposto loro le mani, andò via di là. Parola del Signore.

Il bambino fa tanti capricci, ma non si stacca mai dal proprio padre. Egli sente che senza di lui non può vivere. Così nella nuova creazione: dal Padre nostro Dio non ci si stacca mai. 
È l’orgoglio che ti fa staccare e correre via dal tuo Dio, ma l’orgoglio è sempre una crisi affettiva. Non so se avete visto il bambino o l’adolescente quando non si sente nominato, allora si tira fuori dal gioco e fa il prezioso e dice: «Io non gioco con voi!», ma in realtà ha una voglia di giocare che non ne può più! Nell’orgoglio c’è sempre il pianto della persona che non si sente amata. Per convertirti dal tuo orgoglio hai bisogno soltanto di sentirti amato da qualcuno! 
Lasciati amare da Dio! Lui ti purifica, ti libera, ti rende solamente suo! E continui ad andare avanti sapendo che la tua consolazione è che sei in lui e in lui edifichi il nuovo popolo di Dio!

DOMENICA 18 AGOSTO
S. Elena; B. Paola Montaldi
XX Domenica del Tempo Ordinario 

DAL LIBRO DEL PROFETA GEREMÌA (Ger 38, 4-6.8-10)
In quei giorni, i capi dissero al re: «Si metta a morte Geremìa, appunto perché egli scoraggia i guerrieri che sono rimasti in questa città e scoraggia tutto il popolo dicendo loro simili parole, poiché quest’uomo non cerca il benessere del popolo, ma il male». Il re Sedecìa rispose: «Ecco, egli è nelle vostre mani; il re infatti non ha poteri contro di voi». 
Essi allora presero Geremìa e lo gettarono nella cisterna di Malchìa, un figlio del re, la quale si trovava nell’atrio della prigione. Calarono Geremìa con corde. Nella cisterna non c’era acqua ma fango, e così Geremìa affondò nel fango.
Ebed-Mèlec uscì dalla reggia e disse al re: «O re, mio signore, quegli uomini hanno agito male facendo quanto hanno fatto al profeta Geremìa, gettandolo nella cisterna. Egli morirà di fame là dentro, perché non c’è più pane nella città». Allora il re diede quest’ordine a Ebed-Mèlec, l’Etiope: «Prendi con te tre uomini di qui e tira su il profeta Geremìa dalla cisterna prima che muoia». Parola di Dio.

Siamo circa nel 500 a.C.: Nabucodosor prende d’assedio la città. All’improvviso però, per fronteggiare l’attacco degli Egiziani, toglie via l’assedio da Israele, quindi gli Ebrei si rianimano ed aumenta la loro volontà di lottare, sentono di poter vincere. Invece Geremia dice: «No, bisogna arrendersi, tanto verremo sconfitti». Allora i capi dell’epoca dicono che è necessario ucciderlo perché fa cadere le braccia ai guerrieri, li scoraggia e dimostra così di non volere il bene del popolo, per cui ottengono dal re di poterlo mettere nella cisterna. 
Perché Geremia consiglia di arrendersi e non anima invece i guerrieri? Perché il Signore voleva la conversione del popolo e il ritorno a Dio, invece gli Israeliti combattevano per mantenere lo stato delle cose come era prima, per mantenere un’organizzazione sociale che era nel peccato. Geremia, che vede nel Signore, dice: «No, questa vittoria momentanea non serve a niente, perché voi combattete per mantenere lo stesso peccato di prima». Geremia desidera veramente quello che vuole il Signore: la conversione del cuore. Geremia parlava perché il fuoco di Dio era dentro di lui. 
SALMO 39 (40)

Signore, vieni presto in mio aiuto.

Ho sperato, ho sperato nel Signore,
ed egli su di me si è chinato,
ha dato ascolto al mio grido.		

Mi ha tratto da un pozzo di acque tumultuose,
dal fango della palude;
ha stabilito i miei piedi sulla roccia,
ha reso sicuri i miei passi.		

Mi ha messo sulla bocca un canto nuovo,
una lode al nostro Dio.
Molti vedranno e avranno timore
e confideranno nel Signore.		

Ma io sono povero e bisognoso:
di me ha cura il Signore.
Tu sei mio aiuto e mio liberatore:
mio Dio, non tardare. 		

DALLA LETTERA AGLI EBREI (Eb 12, 1-4)
Fratelli, anche noi, circondati da tale moltitudine di testimoni, avendo deposto tutto ciò che è di peso e il peccato che ci assedia, corriamo con perseveranza nella corsa che ci sta davanti, tenendo fisso lo sguardo su Gesù, colui che dà origine alla fede e la porta a compimento. 
Egli, di fronte alla gioia che gli era posta dinanzi, si sottopose alla croce, disprezzando il disonore, e siede alla destra del trono di Dio. 
Pensate attentamente a colui che ha sopportato contro di sé una così grande ostilità dei peccatori, perché non vi stanchiate perdendovi d’animo. Non avete ancora resistito fino al sangue nella lotta contro il peccato. Parola di Dio.

Tenere fisso lo sguardo su Gesù vuol dire raccontare a lui tutto, confrontarsi sempre con lui, gustare la pace dell’essere in lui, manifestarlo a tutti con la vita e la parola. Tenere lo sguardo fisso su di lui significa fare dell’unione con Dio un modo di essere, come Maria che meditava in cuor suo tutti gli avvenimenti, cercava la volontà di Dio in tutto ciò che accadeva. Così vivendo s’incontra l’ira di Satana che cerca di distruggere la presenza di Dio nel cuore degli uomini. Quando arriva l’ora difficile a causa della nostra azione, diciamo come Gesù: «Per questa ora sono venuto!» e la nostra gioia sarà piena.
Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.

DAL VANGELO SECONDO LUCA (Lc 12, 49-53)	
In quel tempo, Gesù disse ai suoi discepoli: «Sono venuto a gettare fuoco sulla terra, e quanto vorrei che fosse già acceso! Ho un battesimo nel quale sarò battezzato, e come sono angosciato finché non sia compiuto!
Pensate che io sia venuto a portare pace sulla terra? No, io vi dico, ma divisione. D’ora innanzi, se in una famiglia vi sono cinque persone, saranno divisi tre contro due e due contro tre; si divideranno padre contro figlio e figlio contro padre, madre contro figlia e figlia contro madre, suocera contro nuora e nuora contro suocera». 
Parola del Signore.

Gesù dice: «Sono venuto a portare il fuoco sulla terra e come vorrei che fosse già acceso». Cosa vuol dire il Signore con queste parole? Qual è l’effetto che produce il fuoco? Il primo effetto è che brucia e purifica, infatti se mettete l’oro, che è sempre una mistura, il fuoco lo purifica e diventa veramente oro. 
La vita di Gesù è il fuoco che accende la nostra vita e ci purifica. Gesù è il fuoco, ma il fuoco soprattutto cosa fa? Quando un pezzo di ferro viene buttato nella fornace, nel forno, che qualità acquista? Da pezzo di ferro rigido, diventa malleabile. Da freddo come diventa? Caldissimo. Da tetro, opaco che era, come diventa? Luminoso! Noi siamo quel ferro: opachi, duri, tignosi, oscuri... e invece, buttati nella fornace di Gesù, il nostro cuore si trasforma. Questo forno si accende forte forte durante la Messa, nel momento della consacrazione, preparato dalla Parola di Dio. Guardatevi se siete opachi! 

Lunedì 19 Agosto
S. Giovanni Eudes (mf); S. Sisto III; B. Guerrico

Nato a Ri (Francia) il 14 novembre 1601, fu ordinato sacerdote nel 1625. Trasse dalla contemplazione del Sacro Cuore di Gesù e di Maria l’ispirazione per la sua azione e le sue prediche. Fondò la Congregazione di Gesù e Maria con lo scopo di aprire e dirigere seminari per dare ai futuri sacerdoti l’indispensabile formazione spirituale. Mise le basi di una congregazione femminile che accoglieva le ragazze in pericolo di prostituzione. Morì il 19 agosto 1680.

DAL LIBRO DEI GIUDICI (Gdc 2, 11-19)
In quei giorni, gli Israeliti fecero ciò che è male agli occhi del Signore e servirono i Baal; abbandonarono il Signore, Dio dei loro padri, che li aveva fatti uscire dalla terra d’Egitto, e seguirono altri dèi tra quelli dei popoli circostanti: si prostrarono davanti a loro e provocarono il Signore, abbandonarono il Signore e servirono Baal e le Astarti. Allora si accese l’ira del Signore contro Israele e li mise in mano a predatori che li depredarono; li vendette ai nemici che stavano loro intorno, ed essi non potevano più tener testa ai nemici. In tutte le loro spedizioni la mano del Signore era per il male, contro di loro, come il Signore aveva detto, come il Signore aveva loro giurato: furono ridotti all’estremo. Allora il Signore fece sorgere dei giudici, che li salvavano dalle mani di quelli che li depredavano. Ma neppure ai loro giudici davano ascolto, anzi si prostituivano ad altri dèi e si prostravano davanti a loro. Abbandonarono ben presto la via seguita dai loro padri, i quali avevano obbedito ai comandi del Signore: essi non fecero così. 
Quando il Signore suscitava loro dei giudici, il Signore era con il giudice e li salvava dalla mano dei loro nemici durante tutta la vita del giudice, perché il Signore si muoveva a compassione per i loro gemiti davanti a quelli che li opprimevano e li maltrattavano. Ma quando il giudice moriva, tornavano a corrompersi più dei loro padri, seguendo altri dèi per servirli e prostrarsi davanti a loro: non desistevano dalle loro pratiche e dalla loro condotta ostinata. Parola di Dio. 

Siamo circa nel dodicesimo secolo a.C., nel periodo che precede il tempo dei re. Il popolo d’Israele veniva attaccato dai nemici e il Signore suscitava delle persone, uomini e donne, come liberatori, denominati Giudici. In questo tempo gli Israeliti voltarono le spalle a Dio che li aveva liberati dalla schiavitù di Egitto, lo abbandonarono per darsi a dei inesistenti e alla dea della fertilità Astarte, la versione femminile di Baal. 
Oggi ci si trova di fronte ad altri idoli che dominano il mondo. Questi idoli sono gli unici despoti che contano e sono nel cuore di molti uomini! Oggi il bene è avere denaro più che si può, e il male è non averne. Di fronte a chi ha molto denaro, s’inginocchiano tutti, tranne i santi. Il denaro fa diventare dominatori di tutto, fa provare il brivido dell’onnipotenza e dà la possibilità di comprare tutto, anche uomini e donne, rendendoli schiavi. Gli adoratori di questi idoli vivono nell’orgoglio fondato sul possesso illimitato dei beni. 
Gesù spezza il dominio di questi idoli e dà il via a una nuova società basata sui veri valori, sulla qualità dell’essere umano: la verità, la giustizia, l’amore, il bene, in una parola su Dio che è Padre.
Gli uomini nuovi, che vivono in questa società, sentono come Gesù il bisogno impellente di fare cieli nuovi e una nuova terra dove regna la giustizia di Dio e di vivere come popolo. 

SALMO 105 (106)

Ricordati di noi, Signore, per amore del tuo popolo.

I nostri padri non sterminarono i popoli
come aveva ordinato il Signore,
ma si mescolarono con le genti
e impararono ad agire come loro. 		

Servirono i loro idoli
e questi furono per loro un tranello.
Immolarono i loro figli
e le loro figlie ai falsi dèi. 		

Si contaminarono con le loro opere,
si prostituirono con le loro azioni.
L’ira del Signore si accese contro il suo popolo
ed egli ebbe in orrore la sua eredità. 		

Molte volte li aveva liberati,
eppure si ostinarono nei loro progetti
ma egli vide la loro angustia,
quando udì il loro grido.		

Alleluia, alleluia.
Beati i poveri in spirito,
perché di essi è il regno dei cieli.
Alleluia.

DAL VANGELO SECONDO MATTEO (Mt 19, 16-22)	
In quel tempo, un tale si avvicinò e gli disse: «Maestro, che cosa devo fare di buono per avere la vita eterna?». Gli rispose: «Perché mi interroghi su ciò che è buono? Buono è uno solo. Se vuoi entrare nella vita, osserva i comandamenti». Gli chiese: «Quali?». Gesù rispose: «Non ucciderai, non commetterai adulterio, non ruberai, non testimonierai il falso, onora il padre e la madre e amerai il prossimo tuo come te stesso». Il giovane gli disse: «Tutte queste cose le ho osservate; che altro mi manca?». Gli disse Gesù: «Se vuoi essere perfetto, va’, vendi quello che possiedi, dallo ai poveri e avrai un tesoro nel cielo; e vieni! Seguimi!». Udita questa parola, il giovane se ne andò, triste; possedeva infatti molte ricchezze. Parola del Signore. 

Gli uomini cercano nell’effimero la risposta alle attese infinite che l’effimero non può dare. S’illudono sempre di avere trovato, e rimangono delusi perché la risposta non c’è. Essi succhiano un petto che non ha più latte, mangiano in un piatto che non contiene cibo buono. È il dramma dei nostri giovani. Distaccati dalle loro origini, privati di un futuro verso cui camminare, sono costretti a consumare emozioni che li lasciano sempre più vuoti.
Fino a quando l’uomo non incrocia Dio e inizia il cammino con lui, non può guarire. L’uomo non può vivere per la verità, la giustizia, il bene, se non intesse una relazione vitale con Colui che è verità, giustizia. 
Sono tanti gli adolescenti e i giovani che sentono la domanda del giovane del vangelo: «Che cosa mi manca ancora?». E sono molti che accolgono l’invito della risposta di Cristo «Vai, vendi quello che hai, vieni e seguimi». Vai, vendi ciò che non conta e seguilo: chi ti manca è Gesù!

Martedì 20 Agosto
S. Bernardo (m); S. Samuele pr.; S. Filiberto

Bernardo nacque nel 1090 nelle vicinanze di Digione. Entrò a 22 anni dai Cistercensi nell’abbazia di Citeaux (in latino Cistercium, da cui il nome dell’ordine). Nel 1115 fondò l’abbazia di Chiaravalle (Clairvaux) dove riuscì ad attuare, come desiderava, l’autentica Regola benedettina. Bernardo non fu il fondatore dei cistercensi ma nessuno quanto lui seppe interpretarne lo spirito e diffonderne l’osservanza. Compose varie opere di carattere mistico e ascetico. Morì il 20 agosto 1153. Fu dichiarato dottore della Chiesa da Pio VIII nel 1830.

DAL LIBRO DEI GIUDICI (Gdc 6, 11-24a)
In quei giorni, l’angelo del Signore venne a sedere sotto il terebinto di Ofra, che apparteneva a Ioas, Abiezerita. Gedeone, figlio di Ioas, batteva il grano nel frantoio per sottrarlo ai Madianiti. L’angelo del Signore gli apparve e gli disse: «Il Signore è con te, uomo forte e valoroso!». Gedeone gli rispose: «Perdona, mio signore: se il Signore è con noi, perché ci è capitato tutto questo? Dove sono tutti i suoi prodigi che i nostri padri ci hanno narrato, dicendo: “Il Signore non ci ha fatto forse salire dall’Egitto?”. Ma ora il Signore ci ha abbandonato e ci ha consegnato nelle mani di Madian». 
Allora il Signore si volse a lui e gli disse: «Va’ con questa tua forza e salva Israele dalla mano di Madian; non ti mando forse io?». Gli rispose: «Perdona, mio signore: come salverò Israele? Ecco, la mia famiglia è la più povera di Manasse e io sono il più piccolo nella casa di mio padre». Il Signore gli disse: «Io sarò con te e tu sconfiggerai i Madianiti come se fossero un uomo solo». Gli disse allora: «Se ho trovato grazia ai tuoi occhi, dammi un segno che proprio tu mi parli. Intanto, non te ne andare di qui prima che io torni da te e porti la mia offerta da presentarti». Rispose: «Resterò fino al tuo ritorno». Allora Gedeone entrò in casa, preparò un capretto e con un’efa di farina fece focacce àzzime; mise la carne in un canestro, il brodo in una pentola, gli portò tutto sotto il terebinto e glielo offrì. L’angelo di Dio gli disse: «Prendi la carne e le focacce àzzime, posale su questa pietra e vèrsavi il brodo». Egli fece così. Allora l’angelo del Signore stese l’estremità del bastone che aveva in mano e toccò la carne e le focacce àzzime; dalla roccia salì un fuoco che consumò la carne e le focacce àzzime, e l’angelo del Signore scomparve dai suoi occhi. 
Gedeone vide che era l’angelo del Signore e disse: «Signore Dio, ho dunque visto l’angelo del Signore faccia a faccia!». Il Signore gli disse: «La pace sia con te, non temere, non morirai!». Allora Gedeone costruì in quel luogo un altare al Signore e lo chiamò «Il Signore è pace».
Parola di Dio. 

Siamo nel periodo dei Giudici, uomini forti suscitati da Dio per difendere il popolo nei momenti difficili nel rapporto con i popoli vicini. Il periodo storico è tra il 1200 e il 1050 a.C. Il popolo si sente abbandonato dal Signore. Egli manda il suo angelo ad annunziare a Gedeone, uomo forte e di fede, che deve liberare il popolo dalle continue incursioni dei Madianiti (popoli cammellieri che sfruttavano per il pascolo i due lati del golfo di Aqaba). Gedeone non si tira indietro; vuole solo la garanzia che è veramente il Signore che gli affida questo compito. Tutte le guide vere del popolo di Dio vogliono la conferma di eseguire solo la volontà di Dio. La disgrazia per il popolo è che chi lo deve guidare ricerchi solo la carriera. L’obbedienza è la via più rivoluzionaria. Nell’obbedienza infatti si è certi che si fa la storia di Dio e non le proprie storie. Come Maria: «Eccomi, si faccia di me secondo la tua parola». Chi obbedisce è l’uomo del Signore, veramente libero. 
SALMO 84 (85)

Il Signore annuncia la pace per il suo popolo.

Ascolterò che cosa dice Dio, il Signore:
egli annuncia la pace
per il suo popolo, per i suoi fedeli,
per chi ritorna a lui con fiducia. 

Amore e verità s’incontreranno,
giustizia e pace si baceranno.
Verità germoglierà dalla terra
e giustizia si affaccerà dal cielo. 
 
Certo, il Signore donerà il suo bene
e la nostra terra darà il suo frutto;
giustizia camminerà davanti a lui:
i suoi passi tracceranno il cammino. 

Alleluia, alleluia.
Gesù Cristo, da ricco che era, si è fatto povero per voi, perché voi diventaste ricchi per mezzo della sua povertà.
Alleluia.

DAL VANGELO SECONDO MATTEO (Mt 19, 23-30)	
In quel tempo, Gesù disse ai suoi discepoli: «In verità io vi dico: difficilmente un ricco entrerà nel regno dei cieli. Ve lo ripeto: è più facile che un cammello passi per la cruna di un ago, che un ricco entri nel regno di Dio». A queste parole i discepoli rimasero molto stupiti e dicevano: «Allora, chi può essere salvato?». Gesù li guardò e disse: «Questo è impossibile agli uomini, ma a Dio tutto è possibile». Allora Pietro gli rispose: «Ecco, noi abbiamo lasciato tutto e ti abbiamo seguito; che cosa dunque ne avremo?». E Gesù disse loro: «In verità io vi dico: voi che mi avete seguito, quando il Figlio dell’uomo sarà seduto sul trono della sua gloria, alla rigenerazione del mondo, siederete anche voi su dodici troni a giudicare le dodici tribù d’Israele. Chiunque avrà lasciato case, o fratelli, o sorelle, o padre, o madre, o figli, o campi per il mio nome, riceverà cento volte tanto e avrà in eredità la vita eterna. Molti dei primi saranno ultimi e molti degli ultimi saranno primi». Parola del Signore. 

Gesù dice: «Quanto difficilmente coloro che hanno ricchezze entreranno nel regno di Dio, perché fondano la loro sicurezza sulle loro ricchezze e non su Dio». 
Quanta gente infelice è sepolta nei propri beni, non si muove più, non sente più il grido degli altri, perché è ricca. Gesù l’ha detto chiaro e tondo che un ricco non ce la fa ad entrare nel regno dei cieli: il regno dei cieli è in mezzo al mondo degli uomini, è il mondo di Dio, è il Dio della libertà, della giustizia, della verità, dell’amore, è il mondo del gratuito, è il mondo di Cristo.
Una volta che io scopro Cristo come mio sommo bene, esco dalla vanità, dalla pazzia, dalle sciocchezze, da ciò che non vale, ed entro in lui e comincio a percorrere una vita nuova, la vita che è lui! La tua sicurezza non è più nel lavoro, nello stipendio garantito, nelle cose firmate, ma sta tutta nel fatto che tu cammini nelle vie di Dio, che tu sei vicino a Gesù, allora senti che la tua ricchezza è tutta nel tuo cammino con Dio facendo la sua volontà e gioisci perché sei libero. 
Che cosa è che riempie la tua esistenza, che cos’è che riempie la tua vita? 

FINO A QUA 

Mercoledì 21 Agosto
S. Pio X (m); S. Ciriaca; S. Privato

DAL LIBRO DEI GIUDICI (Gdc 9, 6-15)
In quei giorni, tutti i signori di Sichem e tutta Bet‑Millo si radunarono e andarono a proclamare re Abimèlec, presso la Quercia della Stele, che si trova a Sichem.
Ma Iotam, informato della cosa, andò a porsi sulla sommità del monte Garizìm e, alzando la voce, gridò: «Ascoltatemi, signori di Sichem, e Dio ascolterà voi!
Si misero in cammino gli alberi per ungere un re su di essi. Dissero all’ulivo: “Regna su di noi”. Rispose loro l’ulivo: “Rinuncerò al mio olio, grazie al quale si onorano dèi e uomini, e andrò a librarmi sugli alberi?”.
Dissero gli alberi al fico: “Vieni tu, regna su di noi”. Rispose loro il fico: “Rinuncerò alla mia dolcezza e al mio frutto squisito, e andrò a librarmi sugli alberi?”.
Dissero gli alberi alla vite: “Vieni tu, regna su di noi”. Rispose loro la vite: “Rinuncerò al mio mosto, che allieta dèi e uomini, e andrò a librarmi sugli alberi?”.
Dissero tutti gli alberi al rovo: “Vieni tu, regna su di noi”. Rispose il rovo agli alberi: “Se davvero mi ungete re su di voi, venite, rifugiatevi alla mia ombra; se no, esca un fuoco dal rovo e divori i cedri del Libano”». Parola di Dio. 

Questo apologo (breve racconto con fini educativi in cui vengono interpellati animali o cose inanimate) è totalmente contro la monarchia, per sostenere apertamente un principio fondamentale: il vero re d’Israele è Dio. Il re era ritenuto il rappresentante di Dio, ma Dio aveva rigettato quasi tutti i re d’Israele e di Giuda; solo alcuni avevano preso a cuore il loro compito. 
L’ulivo, il fico e la vite sono paragonati a persone serie, oneste, con notevoli capacità che però si ritirano dagli impegni della vita sociale, si tengono in disparte. Quindi un altro significato di questo racconto è che il trionfo di chi fa il male è anche colpa delle persone per bene.
Dobbiamo soccorrere sempre le vittime della società violenta, ma contemporaneamente si devono rimuovere le cause dell’emarginazione, dell’oppressione. Ovunque ci troviamo dobbiamo essere liberatori degli oppressi. 

SALMO 20 (21)

Signore, il re gioisce della tua potenza!

Signore, il re gioisce della tua potenza!
Quanto esulta per la tua vittoria!
Hai esaudito il desiderio del suo cuore,
non hai respinto la richiesta delle sue labbra. 

Gli vieni incontro con larghe benedizioni,
gli poni sul capo una corona di oro puro.
Vita ti ha chiesto, a lui l’hai concessa,
lunghi giorni in eterno, per sempre. 

Grande è la sua gloria per la tua vittoria,
lo ricopri di maestà e di onore,
poiché gli accordi benedizioni per sempre,
lo inondi di gioia dinanzi al tuo volto. 

Alleluia, alleluia.
La parola di Dio è viva, efficace;
discerne i sentimenti e i pensieri del cuore.
Alleluia.

DAL VANGELO SECONDO MATTEO (Mt 20, 1-16)	
In quel tempo, Gesù disse ai suoi discepoli questa parabola: «Il regno dei cieli è simile a un padrone di casa che uscì all’alba per prendere a giornata lavoratori per la sua vigna. Si accordò con loro per un denaro al giorno e li mandò nella sua vigna. Uscito poi verso le nove del mattino, ne vide altri che stavano in piazza, disoccupati, e disse loro: “Andate anche voi nella vigna; quello che è giusto ve lo darò”. Ed essi andarono. Uscì di nuovo verso mezzogiorno, e verso le tre, e fece altrettanto. Uscito ancora verso le cinque, ne vide altri che se ne stavano lì e disse loro: “Perché ve ne state qui tutto il giorno senza far niente?”. Gli risposero: “Perché nessuno ci ha presi a giornata”. Ed egli disse loro: “Andate anche voi nella vigna”.
Quando fu sera, il padrone della vigna disse al suo fattore: “Chiama i lavoratori e da’ loro la paga, incominciando dagli ultimi fino ai primi”. Venuti quelli delle cinque del pomeriggio, ricevettero ciascuno un denaro. Quando arrivarono i primi, pensarono che avrebbero ricevuto di più. Ma anch’essi ricevettero ciascuno un denaro. Nel ritirarlo, però, mormoravano contro il padrone dicendo: “Questi ultimi hanno lavorato un’ora soltanto e li hai trattati come noi, che abbiamo sopportato il peso della giornata e il caldo”. 
Ma il padrone, rispondendo a uno di loro, disse: “Amico, io non ti faccio torto. Non hai forse concordato con me per un denaro? Prendi il tuo e vattene. Ma io voglio dare anche a quest’ultimo quanto a te: non posso fare delle mie cose quello che voglio? Oppure tu sei invidioso perché io sono buono?”. 
Così gli ultimi saranno primi e i primi, ultimi». Parola del Signore. 

Non avevano compreso, quegli operai, che il dono di essere stati tutto il giorno nella vigna del Signore era la paga! Si erano comportati da facchini, non da innamorati del padrone. Il Signore dice: «Perché sei invidioso? Dovresti gioire». Ma se tu hai capito che la paga del tuo lavoro è stare con il tuo Dio, tu desideri moltissimo che anche l’ultimo arrivato stia con Dio e magari ti passi avanti e ti istruisca e ti faccia comprendere che ciò che conta è solo Lui. Allora tutto entra nel relativo: tuo marito è una realtà relativa, i tuoi figli una realtà relativa, il tuo fidanzato è una realtà relativa, quello che è assoluto è solo il Signore e il suo amore. Allora tu, come gratitudine, vivi la vocazione in cui Lui ti ha chiamato. La vocazione non è altro che Gesù che ti attira a sé in un certo modo e senti che la tua vocazione non la puoi più abbandonare perché non è una cosa umana, ma è la via attraverso la quale il Signore ti attira profondamente a sé. Che sguardo di gioia dobbiamo avere per ogni persona che incontri attirata dal Signore come te! È Gesù che conta! 
Giovedì 22 Agosto
B. Maria V. Regina (m); S. Filippo Benizi

La celebrazione di Maria Regina fu istituita da Pio XII nel 1955 per il 31 maggio. Il rinnovamento liturgico voluto dal Concilio l’ha posta a complemento della solennità dell’Assunta, perché formano un unico mistero. «L’immacolata Vergine fu assunta alla celeste gloria col suo corpo e con la sua anima, e dal Signore esaltata come Regina dell’universo, perché fosse più pienamente conformata al Figlio suo, il Signore dei dominanti, il vincitore del peccato e della morte» (Lumen Gentium 59).

DAL LIBRO DEL PROFETA ISAÌA (Is 9, 1-6)
Il popolo che camminava nelle tenebre ha visto una grande luce; su coloro che abitavano in terra tenebrosa una luce rifulse. Hai moltiplicato la gioia, hai aumentato la letizia.
Gioiscono davanti a te come si gioisce quando si miete e come si esulta quando si divide la preda. Perché tu hai spezzato il giogo che l’opprimeva, la sbarra sulle sue spalle, e il bastone del suo aguzzino, come nel giorno di Màdian. Perché ogni calzatura di soldato che marciava rimbombando e ogni mantello intriso di sangue saranno bruciati, dati in pasto al fuoco.
Perché un bambino è nato per noi, ci è stato dato un figlio. Sulle sue spalle è il potere e il suo nome sarà: Consigliere mirabile, Dio potente, Padre per sempre, Principe della pace. Grande sarà il suo potere e la pace non avrà fine sul trono di Davide e sul suo regno, che egli viene a consolidare e rafforzare con il diritto e la giustizia, ora e per sempre.
Questo farà lo zelo del Signore degli eserciti. Parola di Dio.

Il frutto del seno di Maria è la somma delle benedizioni, perché Gesù è il consigliere ammirabile, il santo, è l’atteso dalle genti, il desiderato del nostro cuore.
Io credo che voi vi amiate fra marito e moglie; voi fidanzati amate il Signore Dio come bene unico della vostra vita; voi consacrati amate il Signore; voi vedove siete totalmente nell’amore del Signore; ma non come Maria, che ha ricevuto il Figlio come dono per tutta l’umanità e quindi lo dona a noi come ricchezza e bene. Affidati alla Madonna che ha il compito di portare tutti a Gesù!

SALMO 112 (113)

Sia benedetto il nome del Signore, da ora e per sempre.

Lodate, servi del Signore,
lodate il nome del Signore.
Sia benedetto il nome del Signore,
da ora e per sempre. 			

Dal sorgere del sole al suo tramonto
sia lodato il nome del Signore.
Su tutte le genti eccelso è il Signore,
più alta dei cieli è la sua gloria. 	

Chi è come il Signore, nostro Dio,
che siede nell’alto
e si china a guardare
sui cieli e sulla terra? 	 	

Solleva dalla polvere il debole,
dall’immondizia rialza il povero,
per farlo sedere tra i prìncipi,
tra i prìncipi del suo popolo.	 	

Alleluia, alleluia.
Rallégrati, piena di grazia: il Signore è con te,
benedetta tu fra le donne.
Alleluia.

DAL VANGELO SECONDO LUCA (Lc 1, 26-38)
In quel tempo, l’angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallégrati, piena di grazia: il Signore è con te».
A queste parole ella fu molto turbata e si domandava che senso avesse un saluto come questo. L’angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all’angelo: «Come avverrà questo, poiché non conosco uomo?». Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l’angelo si allontanò da lei. 
Parola del Signore.

«Maria, tu sei benedetta fra tutte le donne, perché tu sei colei che da sempre, fin dal primo istante, sei piena del favore di Dio. Non sei semplicemente benedetta, come tutte le donne possono esserlo, ma tu sei “la benedetta”, perché nessuna donna è santa fin dal primo istante del proprio essere». La sua santità si esprime con queste parole: «Ecco, sono la serva del Signore, si faccia di me secondo la tua parola».
La santità si esprime nella volontà di Dio, la volontà del santo, e questa santità e già dentro ognuno di noi, perché siamo tutti immersi nel battesimo e abbiamo raggiunto Maria.
Siamo stati concepiti nel peccato, per la redenzione di Cristo l’abbiamo raggiunta, ma gli esiti del peccato permangono dentro di noi. In Maria non c’erano gli esiti del peccato, c’era però la limitatezza della creatura, infatti lei si turbò quando l’angelo le disse queste cose. La fede di Maria, madre dei credenti, è una fede progressiva che non esclude le ombre, gli interrogativi, le incertezze, la ricerca, e per questo Maria capisce tutti noi, perché cammina con noi nella comprensione del mistero. 
Affido a Maria il vostro impegno nella vita di santità e conversione.

Venerdì 23 Agosto
S. Rosa da Lima (mf); S. Zaccheo

DAL LIBRO DI RUT (Rt 1, 1.3-6.14b-16.22)
Al tempo dei giudici, ci fu nel paese una carestia e un uomo, [chiamato Elimèlec,] con la moglie Noemi e i suoi due figli emigrò da Betlemme di Giuda nei campi di Moab. 
Poi Elimèlec, marito di Noemi, morì ed essa rimase con i suoi due figli. Questi sposarono donne moabite: una si chiamava Orpa e l’altra Rut. Abitarono in quel luogo per dieci anni. Poi morirono anche Maclon e Chilion, [figli di Noemi,] e la donna rimase senza i suoi due figli e senza il marito.
Allora intraprese il cammino di ritorno dai campi di Moab con le sue nuore, perché nei campi di Moab aveva sentito dire che il Signore aveva visitato il suo popolo, dandogli pane. 
Orpa si accomiatò con un bacio da sua suocera, Rut invece non si staccò da lei. Noemi le disse: «Ecco, tua cognata è tornata dalla sua gente e dal suo dio; torna indietro anche tu, come tua cognata». Ma Rut replicò: «Non insistere con me che ti abbandoni e torni indietro senza di te, perché dove andrai tu, andrò anch’io, e dove ti fermerai, mi fermerò; il tuo popolo sarà il mio popolo e il tuo Dio sarà il mio Dio». 
Così dunque tornò Noemi con Rut, la moabita, sua nuora, venuta dai campi di Moab. Esse arrivarono a Betlemme quando si cominciava a mietere l’orzo. Parola di Dio. 

Rut è una giovane donna della tribù di Moab, popolo in lotta e odio contro Israele. Lei, rimasta vedova, non vuole separarsi dalla suocera decisa a ritornare in Israele. Ciò che la lega alla suocera è l’affetto e la fiducia nel Dio di lei. Il racconto contiene un messaggio forte: Dio attira a sé anche gli stranieri non israeliti e anche essi possono partecipare alla missione di salvezza che Dio affida al suo popolo. Inoltre il brano mette in evidenza il valore altissimo di una vita famigliare esemplare, ricca di fedeltà, di dedizione vicendevole, di attenzione, di amore autentico pur nelle difficoltà e nella povertà, vissuta dignitosamente e nella piena fiducia in Dio. Una straniera fedele, semplice, affettuosa, buona, entra nel popolo eletto, diventa antenata di Davide e di Gesù Salvatore. Sono questi poveri che Dio chiama a realizzare la storia di Dio. 

SALMO 145 (146)

Loda il Signore, anima mia.

Beato chi ha per aiuto il Dio di Giacobbe:
la sua speranza è nel Signore suo Dio,
che ha fatto il cielo e la terra,
il mare e quanto contiene. 	

Egli rimane fedele per sempre, 
rende giustizia agli oppressi,
dà il pane agli affamati.
Il Signore libera i prigionieri. 	

Il Signore ridona la vista ai ciechi,
il Signore rialza chi è caduto,
il Signore ama i giusti,
il Signore protegge i forestieri. 	

Egli sostiene l’orfano e la vedova,
ma sconvolge le vie dei malvagi.
Il Signore regna per sempre,
il tuo Dio, o Sion, di generazione in generazione. 

Alleluia, alleluia.
Insegnami, Signore, i tuoi sentieri,
guidami nella tua fedeltà e istruiscimi.
Alleluia.

DAL VANGELO SECONDO MATTEO (Mt 22, 34-40)	
In quel tempo, i farisei, avendo udito che Gesù aveva chiuso la bocca ai sadducèi, si riunirono insieme e uno di loro, un dottore della Legge, lo interrogò per metterlo alla prova: «Maestro, nella Legge, qual è il grande comandamento?». Gli rispose: «“Amerai il Signore tuo Dio con tutto il tuo cuore, con tutta la tua anima e con tutta la tua mente”. Questo è il grande e primo comandamento. Il secondo poi è simile a quello: “Amerai il tuo prossimo come te stesso”. Da questi due comandamenti dipendono tutta la Legge e i Profeti». Parola del Signore.

«Amerai il Signore tuo Dio con tutto il tuo cuore, con tutta la tua anima e con tutta la tua mente». Questo non è un comando ma è una conseguenza di una scoperta: quanto più si scopre Dio, tanto più diventa una necessità amarlo con tutto il cuore, con tutta l’anima, con tutte le forze. Quanto più si scopre Dio, tanto più il nostro essere viene attirato a lui. 
Tutti voi sentite un bisogno intenso di Dio, dell’incontro definitivo con lui per contemplarlo, per amarlo. È la presenza profonda di Dio nella nostra esistenza che crea questo bisogno. È la presenza misteriosa e profonda di Dio nel tuo animo che in fondo ti rende amara ogni gioia di questa terra quando è cercata e vissuta per se stessa. È questo bisogno profondo di lui che ti rende amaro ogni possesso di questa terra, quando tu vedi che sostituisci Dio con delle cose. L’amare Dio con tutto il cuore è la conseguenza della sua presenza infinita, che talora ti fa venir fuori tanti interrogativi, tante volte ti fa gridare quasi disperatamente, tante volte ti incanta, tante volte ti fa sentire pieno di grazia, ma è quella presenza che ti fa capire che nessun altro bene è bene fuori di Lui! 

Sabato 24 Agosto
S. Bartolomeo ap. (f); S. Giovanna Antida Thouret

Bartolomeo significa “figlio di Tolomeo”, mentre il suo vero nome sarebbe Natanaele. Era originario di Cana di Galilea. Gesù lo chiamò a seguirlo come viene descritto nel vangelo odierno. Dopo la Pentecoste portò la fede cristiana in Armenia, dove fu scorticato vivo. Le sue reliquie si trovano a Roma.

DAL LIBRO DELL’APOCALISSE DI SAN GIOVANNI APOSTOLO (Ap 21, 9b-14)
Uno dei sette angeli mi parlò e disse: «Vieni, ti mostrerò la promessa sposa, la sposa dell’Agnello». L’angelo mi trasportò in spirito su di un monte grande e alto, e mi mostrò la città santa, Gerusalemme, che scende dal cielo, da Dio, risplendente della gloria di Dio. Il suo splendore è simile a quello di una gemma preziosissima, come pietra di diaspro cristallino. 
È cinta da grandi e alte mura con dodici porte: sopra queste porte stanno dodici angeli e nomi scritti, i nomi delle dodici tribù dei figli d’Israele. A oriente tre porte, a settentrione tre porte, a mezzogiorno tre porte e a occidente tre porte. 
Le mura della città poggiano su dodici basamenti, sopra i quali sono i dodici nomi dei dodici apostoli dell’Agnello. Parola di Dio.

Il Signore pone come fondamento della sua Chiesa gli Apostoli. 
Gesù ha detto che sarebbe stato con loro sempre, fino alla fine dei tempi, e ha detto: «Andate». È il mandato della predicazione, il mandato dell’amministrazione dei sacramenti. Egli ha dato agli Apostoli, e al collegio apostolico unito insieme, il compito di battezzare e il compito di mantenere la fede salda, mantenendoli nell’obbedienza della fede. 
Quanto tempo viene perduto quando non si è profondamente dentro la verità della fede! Diventa un agire umano senza senso che produce troppo dolore e certe ferite nell’interno stesso della Chiesa. Non riduciamo mai la Chiesa ad un’aggregazione umana, piuttosto invece vediamola come lo spazio dove si attua il mistero di Dio e la salvezza per gli uomini. 

SALMO 144 (145)

I tuoi santi, Signore, dicono la gloria del tuo regno.

Ti lodino, Signore, tutte le tue opere
e ti benedicano i tuoi fedeli.
Dicano la gloria del tuo regno
e parlino della tua potenza. 		

Per far conoscere agli uomini le tue imprese
e la splendida gloria del tuo regno.
Il tuo regno è un regno eterno,
il tuo dominio si estende per tutte le generazioni. 	

Giusto è il Signore in tutte le sue vie
e buono in tutte le sue opere.
Il Signore è vicino a chiunque lo invoca,
a quanti lo invocano con sincerità.			

Alleluia, alleluia.
Rabbì, tu sei il Figlio di Dio, 
tu sei il re d’Israele!
Alleluia.

DAL VANGELO SECONDO GIOVANNI (Gv 1, 45-51)
In quel tempo, Filippo trovò Natanaèle e gli disse: «Abbiamo trovato colui del quale hanno scritto Mosè, nella Legge, e i Profeti: Gesù, il figlio di Giuseppe, di Nàzaret». Natanaèle gli disse: «Da Nàzaret può venire qualcosa di buono?». Filippo gli rispose: «Vieni e vedi». 
Gesù intanto, visto Natanaèle che gli veniva incontro, disse di lui: «Ecco davvero un Israelita in cui non c’è falsità». Natanaèle gli domandò: «Come mi conosci?». Gli rispose Gesù: «Prima che Filippo ti chiamasse, io ti ho visto quando eri sotto l’albero di fichi». Gli replicò Natanaèle: «Rabbì, tu sei il Figlio di Dio, tu sei il re d’Israele!». Gli rispose Gesù: «Perché ti ho detto che ti avevo visto sotto l’albero di fichi, tu credi? Vedrai cose più grandi di queste!». Poi gli disse: «In verità, in verità io vi dico: vedrete il cielo aperto e gli angeli di Dio salire e scendere sopra il Figlio dell’uomo».
Parola del Signore.
 
Natanaele era un filosofo, uno molto colto che ragionava a lungo, e dice: «Può venir qualcosa di buono da Nazareth?»; Filippo lo frega subito, dicendogli: «Vieni, vedi, fa' poche storie, smetti di ragionare, segui il Signore».
Quante volte vi sarete domandati: «Sarà che da me può venire fuori qualcosa di buono?». Magari hai una storia di peccato, di falsità, di inganno, di vuoto e dici: «Cosa vuoi che di me faccia il Signore, di cosa vuoi che io sia capace? Può mai venir fuori da me qualcosa di buono?». E il Signore ti dice: «Vieni, seguimi!». Tu rispondi: «Ma come, Signore, io non ho studiato – come i discepoli che erano semplici pescatori – non sono preparato». Ma il Signore ti dice lo stesso: «Vieni, seguimi». Pensate a Sant’Agostino che scrive che a sedici, diciassette anni cercava nuovi modi di peccare perché quelli che conosceva li aveva già usati tutti! E il Signore gli dice: «Vieni, mi interessi tu, ho io fiducia in te, seguimi». 
Ad un certo punto della vostra vita non andate più a pescare tra i ricordi dicendo: «Mi è mancato l’affetto dei genitori, io ero sempre così, e adesso sono così...». Ad un certo punto bisogna uscire da queste cose, altrimenti si rimane perpetuamente bambini. Bisogna guardare Cristo, il quale ti dice: «Seguimi», basta, nient’altro! La grande forza è nella sequela di Gesù. 


DOMENICA 25 AGOSTO
S. Ludovico; S. Giuseppe Calazanzio
XXI Domenica del Tempo Ordinario 

DAL LIBRO DEL PROFETA ISAÌA (Is 66, 18b-21)
Così dice il Signore: «Io verrò a radunare tutte le genti e tutte le lingue; essi verranno e vedranno la mia gloria. Io porrò in essi un segno e manderò i loro superstiti alle popolazioni di Tarsis, Put, Lud, Mesec, Ros, Tubal e Iavan, alle isole lontane che non hanno udito parlare di me e non hanno visto la mia gloria; essi annunceranno la mia gloria alle genti. 
Ricondurranno tutti i vostri fratelli da tutte le genti come offerta al Signore, su cavalli, su carri, su portantine, su muli, su dromedari, al mio santo monte di Gerusalemme – dice il Signore –, come i figli d’Israele portano l’offerta in vasi puri nel tempio del Signore. Anche tra loro mi prenderò sacerdoti levìti, dice il Signore».
Parola di Dio.

Dio ha creato l’uomo e l’ha creato come un unico popolo, come il suo Figlio. Ed ecco l’annuncio che a quel tempo doveva essere sbalorditivo: «Io radunerò tutti i popoli di tutte le lingue». Vorrei che il vostro pensiero, in questo momento, andasse a tutti gli uomini su tutta la faccia della terra: essi sono attirati dal Signore, è venuto ed è Gesù! 
Il Terzo Isaia lo diceva centinaia di anni prima che Gesù venisse, e tutto questo sì è avverato con la venuta di Gesù.
«Io manderò i loro superstiti...», il piccolo resto di Israele: sono quelli che hanno accolto il Signore Gesù, sono i poveri che hanno accolto Gesù. 
«Annunceranno la mia gloria alle genti»: andranno ad annunziare Gesù a tutte le nazioni.

SALMO 116 (117)

Tutti i popoli vedranno la gloria del Signore.

Genti tutte, lodate il Signore,
popoli tutti, cantate la sua lode. 	

Perché forte è il suo amore per noi
e la fedeltà del Signore dura per sempre.	

DALLA LETTERA AGLI EBREI (Eb 12, 5-7.11-13)
Fratelli, avete già dimenticato l’esortazione a voi rivolta come a figli: «Figlio mio, non disprezzare la correzione del Signore e non ti perdere d’animo quando sei ripreso da lui; perché il Signore corregge colui che egli ama e percuote chiunque riconosce come figlio». È per la vostra correzione che voi soffrite! Dio vi tratta come figli; e qual è il figlio che non viene corretto dal padre? Certo, sul momento, ogni correzione non sembra causa di gioia, ma di tristezza; dopo, però, arreca un frutto di pace e di giustizia a quelli che per suo mezzo sono stati addestrati. Perciò, rinfrancate le mani inerti e le ginocchia fiacche e camminate diritti con i vostri piedi, perché il piede che zoppica non abbia a storpiarsi, ma piuttosto a guarire. Parola di Dio

La lettura non è altro che questo grande richiamo: lasciati amare da Dio! Dio corregge. Il Signore ti ama nella malattia, ti ama nell’umiliazione, ti ama nell’essere dimenticato, ti ama quando ti innalza, ti ama quando ti abbassa, ti ama sempre! Lasciati amare! 
Ci sono momenti in cui senti una gran voglia di pregare, poi ci sono momenti in cui basta che ti venga in mente la preghiera che già scappi via, hai la nausea! Il Signore ti ha attirato a sé con la gioia della preghiera, poi ti toglie via la gioia della preghiera perché rimanga solo lui! A volte ci sono delle persone che proprio non ti vanno giù, sembra che siano state fatte apposta. Ti viene magari da dire: «Ma quando l’hai creato non sarai stato distratto? Cosa è successo Signore? Hai fatto uno sbaglio?». Invece il Signore ti dice: «È adesso che ti faccio scoprire le meraviglie del mio amore». Lasciati amare dal Signore che ama quella creatura accanto a te e vedrai, cambia tutto!
Ad un certo momento arrivi a capire: Signore, ecco, io mi devo lasciar amare da te! 

Alleluia, alleluia.
Io sono la via, la verità e la vita, dice il Signore;
nessuno viene al Padre se non per mezzo di me.
Alleluia.

DAL VANGELO SECONDO LUCA (Lc 13, 22-30)	
In quel tempo, Gesù passava insegnando per città e villaggi, mentre era in cammino verso Gerusalemme. Un tale gli chiese: «Signore, sono pochi quelli che si salvano?». Disse loro: «Sforzatevi di entrare per la porta stretta, perché molti, io vi dico, cercheranno di entrare, ma non ci riusciranno. 
Quando il padrone di casa si alzerà e chiuderà la porta, voi, rimasti fuori, comincerete a bussare alla porta, dicendo: “Signore, aprici!”. Ma egli vi risponderà: “Non so di dove siete”. Allora comincerete a dire: “Abbiamo mangiato e bevuto in tua presenza e tu hai insegnato nelle nostre piazze”. Ma egli vi dichiarerà: “Voi, non so di dove siete. Allontanatevi da me, voi tutti operatori di ingiustizia!”. Là ci sarà pianto e stridore di denti, quando vedrete Abramo, Isacco e Giacobbe e tutti i profeti nel regno di Dio, voi invece cacciati fuori. Verranno da oriente e da occidente, da settentrione e da mezzogiorno e siederanno a mensa nel regno di Dio. Ed ecco, vi sono ultimi che saranno primi, e vi sono primi che saranno ultimi». Parola del Signore.

«Sforzatevi di entrare per la porta stretta», fate presto! Altroché andare a discutere su quanti si salvano, quanti non si salvano. Imbocca la strada, non perder tempo dietro queste discussioni!
«Molti cercheranno di entrarvi, ma non ci riusciranno». Vi siete spiegati il mistero di questa affermazione? Mi viene in mente un paragone: se io ho una porta stretta e ho addosso sette cappotti non ci passo. Se voglio entrare bisogna che tolga i cappotti. Molti si sforzano di entrarci dentro, ma non vogliono perdere neanche un cappotto, li vogliono tenere tutti! In realtà cosa vuol dire il Signore? «Io ti voglio unito completamente a me, cioè voglio che tu non abbia più nessun idolo, che li butti via tutti! Voglio che tu non spenda la tua vita per ciò che non vale. Devi cambiare completamente, cioè devi mettere me al centro del tuo cuore! Non puoi dirmi: “Signore, ti do qualcosa, guarda, ti do qualcosa di me, ogni tanto faccio una piccola buona azione!”. No, io ti ho nel cuore e tu mi devi avere nel cuore! Io e te, sempre insieme, camminiamo in una novità di vita». Il Signore vuole me! Il Signore mi chiede di cambiare completamente vita. La cosa è stupenda perché finalmente arrivi a capire che o dai tutto o non puoi avere la pienezza della vita. Allora ecco che dici: «Signore, vieni, ti spalanco le porte!». 

Lunedì 26 Agosto
S. Anastasio; S. Alessandro; B. Maria Beltrame Quattrocchi

DALLA PRIMA LETTERA DI SAN PAOLO APOSTOLO AI TESSALONICÉSI (1Ts 1, 1-5.8b-10)
Paolo e Silvano e Timòteo alla Chiesa dei Tessalonicési che è in Dio Padre e nel Signore Gesù Cristo: a voi, grazia e pace.
Rendiamo sempre grazie a Dio per tutti voi, ricordandovi nelle nostre preghiere e tenendo continuamente presenti l’operosità della vostra fede, la fatica della vostra carità e la fermezza della vostra speranza nel Signore nostro Gesù Cristo, davanti a Dio e Padre nostro. 
Sappiamo bene, fratelli amati da Dio, che siete stati scelti da lui. Il nostro Vangelo, infatti, non si diffuse fra voi soltanto per mezzo della parola, ma anche con la potenza dello Spirito Santo e con profonda convinzione: ben sapete come ci siamo comportati in mezzo a voi per il vostro bene.
La vostra fede in Dio si è diffusa dappertutto, tanto che non abbiamo bisogno di parlarne. Sono essi infatti a raccontare come noi siamo venuti in mezzo a voi e come vi siete convertiti dagli idoli a Dio, per servire il Dio vivo e vero e attendere dai cieli il suo Figlio, che egli ha risuscitato dai morti, Gesù, il quale ci libera dall’ira che viene.
Parola di Dio.

Paolo è innamorato dei suoi figli ed è innamorato dell’opera che Dio compie nei suoi figli. 
Un grazie al Signore perché opera continuamente dentro di noi al di là di ogni nostro modo di capire, di sentire, di vedere. Dio opera in noi e questo costituisce il fondamento della grande speranza. La speranza non viene mai meno perché io so che l’amore di Dio non verrà mai meno. Quanto più io vedo i miei limiti, tanto più la mia speranza diventa forte perché non poggio su di me, ma poggio sul Signore e so che lui non si stanca mai! 
Voi fratelli sposati avete un ruolo importante ed è quello di educare i vostri figli nella fede, nella speranza, nell’amore di Cristo. È importantissimo questo compito! 

SALMO 149 

Il Signore ama il suo popolo.

Cantate al Signore un canto nuovo;
la sua lode nell’assemblea dei fedeli.
Gioisca Israele nel suo creatore,
esultino nel loro re i figli di Sion. 

Lodino il suo nome con danze,
con tamburelli e cetre gli cantino inni.
Il Signore ama il suo popolo,
incorona i poveri di vittoria. 

Esultino i fedeli nella gloria,
facciano festa sui loro giacigli.
Le lodi di Dio sulla loro bocca:
questo è un onore per tutti i suoi fedeli. 

Alleluia, alleluia.
Le mie pecore ascoltano la mia voce, dice il Signore,
e io le conosco ed esse mi seguono.
Alleluia.

DAL VANGELO SECONDO MATTEO (Mt 23, 13-22)	
In quel tempo, Gesù parlò dicendo: «Guai a voi, scribi e farisei ipocriti, che chiudete il regno dei cieli davanti alla gente; di fatto non entrate voi, e non lasciate entrare nemmeno quelli che vogliono entrare. Guai a voi, scribi e farisei ipocriti, che percorrete il mare e la terra per fare un solo prosèlito e, quando lo è divenuto, lo rendete degno della Geènna due volte più di voi.
Guai a voi, guide cieche, che dite: “Se uno giura per il tempio, non conta nulla; se invece uno giura per l’oro del tempio, resta obbligato”. Stolti e ciechi! Che cosa è più grande: l’oro o il tempio che rende sacro l’oro? E dite ancora: “Se uno giura per l’altare, non conta nulla; se invece uno giura per l’offerta che vi sta sopra, resta obbligato”. Ciechi! Che cosa è più grande: l’offerta o l’altare che rende sacra l’offerta? Ebbene, chi giura per l’altare, giura per l’altare e per quanto vi sta sopra; e chi giura per il tempio, giura per il tempio e per Colui che lo abita. E chi giura per il cielo, giura per il trono di Dio e per Colui che vi è assiso». Parola del Signore. 

Per fare osservare i i dieci comandamenti i Rabbini li avevano spezzettati in 248 precetti positivi e 365 proibizioni. Poveretti, come facevano a ricordarseli tutti? Li potevano sapere solo i Rabbini. Infatti i contadini venivano chiamati peccatori, cani della terra, perché non se li ricordavano tutti. 248 più 365 fa 613. È venuto Gesù e ha detto: «Avete cambiato quella che era la relazione con Dio, mio Padre, e sono venuto a restituire questa relazione».
La giustizia per i farisei era la perfetta attuazione di quei 613 comandi e il Signore arriva a dire: «Avete imposto dei comandi umani al posto di quelli di Dio», cioè una giustizia formalistica che consiste in adempimenti, più secondo la mentalità dell’uomo che la mentalità di Dio, più secondo la giustizia umana che secondo la giustizia di Dio. 
Cerca di esaminare davanti al Signore se i tuoi comportamenti stanno nella giustizia di Dio o dei farisei.

Martedì 27 Agosto
S. Monica (m); S. Rufo; S. Narno

Nata a Tagaste nel 331, Monica era andata in sposa giovanissima ad un giovane pagano, Patrizio, dal quale ebbe tre figli: Agostino, Navigio e una figlia di cui non si conosce il nome. Riuscì a convertire al cristianesimo il marito. Donna di grande fede, il suo amore materno e le sue preghiere favorirono la conversione di Agostino, il quale negli anni precedenti si era lasciato convincere dall’eresia manichea. Poco tempo dopo Monica morì, all’età di 56 anni.

DALLA PRIMA LETTERA DI SAN PAOLO APOSTOLO AI TESSALONICÉSI (1Ts 2, 1-8)
Voi stessi, fratelli, sapete bene che la nostra venuta in mezzo a voi non è stata inutile. Ma, dopo avere sofferto e subìto oltraggi a Filippi, come sapete, abbiamo trovato nel nostro Dio il coraggio di annunciarvi il vangelo di Dio in mezzo a molte lotte. 
E il nostro invito alla fede non nasce da menzogna, né da disoneste intenzioni e neppure da inganno; ma, come Dio ci ha trovato degni di affidarci il Vangelo così noi lo annunciamo, non cercando di piacere agli uomini, ma a Dio, che prova i nostri cuori. 
Mai infatti abbiamo usato parole di adulazione, come sapete, né abbiamo avuto intenzioni di cupidigia: Dio ne è testimone. E neppure abbiamo cercato la gloria umana, né da voi né da altri, pur potendo far valere la nostra autorità di apostoli di Cristo. Invece siamo stati amorevoli in mezzo a voi, come una madre che ha cura dei propri figli. Così, affezionati a voi, avremmo desiderato trasmettervi non solo il vangelo di Dio, ma la nostra stessa vita, perché ci siete diventati cari. Parola di Dio.

I profeti hanno sempre incontrato persecuzioni. Essi infatti richiamavano il popolo ad essere popolo di Dio e non di Satana. Ma coloro che tenevano incatenata la verità nell’ingiustizia, sentendosi colpiti nei loro bassi interessi, si rivoltavano contro i profeti, come le vipere. Cercavano infatti di avvelenarli con maldicenze, calunnie e ogni parola cattiva, e poi ucciderli materialmente.
Anche Paolo si sente perseguitato per la parola di salvezza che porta. Non è solo perseguitato ma anche lapidato e, alla fine, sarà ucciso. Paolo non si scoraggia, ma sovrabbonda di gioia perché soffre per la verità che è Gesù Salvatore. Come Gesù, Paolo non cerca la sua gloria o quella degli uomini, ma dà la vita per le sue pecorelle (Gv 10,11-18).
Anche oggi si evangelizza nella misura in cui si vive il Vangelo di Gesù, nella misura che si può dire: «Io vivo sì, ma non sono io che vivo, ma è Gesù che vive in me!» (Gal 2,20). 
Tu già vivi in Cristo: non temere le persecuzioni! È tanto vero questo che Gesù ha voluto rimanere presente a noi con il sacrificio Eucaristico. Da lui attingi l’amore che si dona! 

SALMO 138 (139)

Signore, tu mi scruti e mi conosci.

Signore, tu mi scruti e mi conosci,
tu conosci quando mi siedo e quando mi alzo,
intendi da lontano i miei pensieri,
osservi il mio cammino e il mio riposo,
ti sono note tutte le mie vie.			

La mia parola non è ancora sulla lingua
ed ecco, Signore, già la conosci tutta.
Alle spalle e di fronte mi circondi
e poni su di me la tua mano.
Meravigliosa per me la tua conoscenza,
troppo alta, per me inaccessibile. 		

Alleluia, alleluia.
La parola di Dio è viva, efficace:
discerne i sentimenti e i pensieri del cuore.
Alleluia.

DAL VANGELO SECONDO MATTEO (Mt 23, 23-26)	
In quel tempo, Gesù parlò dicendo: «Guai a voi, scribi e farisei ipocriti, che pagate la decima sulla menta, sull’anéto e sul cumìno, e trasgredite le prescrizioni più gravi della Legge: la giustizia, la misericordia e la fedeltà. Queste invece erano le cose da fare, senza tralasciare quelle. Guide cieche, che filtrate il moscerino e ingoiate il cammello!
Guai a voi, scribi e farisei ipocriti, che pulite l’esterno del bicchiere e del piatto, ma all’interno sono pieni di avidità e d’intemperanza. Fariseo cieco, pulisci prima l’interno del bicchiere, perché anche l’esterno diventi pulito!». Parola del Signore. 

Gesù fa un tentativo estremo per salvare la classe dirigente: richiama con forza, con verità cocente, i capi alla conversione. Questi mantenevano la legge di Mosè come un giogo insopportabile per il popolo, impedendo l’azione di salvezza della misericordia di Dio Padre. Essi vedevano l’uomo fatto per la legge e non la legge fatta per l’uomo, al fine di conservare inalterato il loro potere. Gesù mette in luce tutte le loro ipocrisie ma essi non si convertono, fanno resistenza; in pratica si sostituiscono a Dio. Il loro orgoglio li acceca. La classe dirigente voleva la morte di Gesù al più presto perché la verità che donava li disturbava. Ma proprio con la morte di Gesù, che essi pensavano l’unica via di liberazione, esplode un mondo nuovo, il mondo di Gesù. Tu sei in questo nuovo mondo. Benedici il Signore!

Mercoledì 28 Agosto
S. Agostino (m); S. Fiorentina; S. Vinicio

Vescovo e dottore della Chiesa, Agostino nacque a Tagaste il 13 novembre 354. Si convertì a 32 anni e, ricevuto il battesimo da sant’Ambrogio, tornò a Tagaste dove insieme ad alcuni compagni iniziò la vita monastica. La Regola che scrisse per i monasteri divenne universalmente famosa e ad essa si ispirarono molti Ordini religiosi nei secoli successivi. Nel 391 fu consacrato sacerdote e poi vescovo di Ippona. Uomo e maestro di carità, di umiltà, di preghiera, di fede, assetato di Dio, ha lasciato moltissimi scritti, molti dei quali autentici capolavori. Morì ad Ippona il 28 agosto 430, durante l’assedio dei Vandali di Genserico.

DALLA PRIMA LETTERA DI SAN PAOLO APOSTOLO AI TESSALONICÉSI (1Ts 2, 9-13)
Voi ricordate, fratelli, il nostro duro lavoro e la nostra fatica: lavorando notte e giorno per non essere di peso ad alcuno di voi, vi abbiamo annunciato il vangelo di Dio. 
Voi siete testimoni, e lo è anche Dio, che il nostro comportamento verso di voi, che credete, è stato santo, giusto e irreprensibile. Sapete pure che, come fa un padre verso i propri figli, abbiamo esortato ciascuno di voi, vi abbiamo incoraggiato e scongiurato di comportarvi in maniera degna di Dio, che vi chiama al suo regno e alla sua gloria.
Proprio per questo anche noi rendiamo continuamente grazie a Dio perché, ricevendo la parola di Dio che noi vi abbiamo fatto udire, l’avete accolta non come parola di uomini ma, qual è veramente, come parola di Dio, che opera in voi credenti. Parola di Dio.

Chi sostiene Paolo, nella sua fatica, nel suo travaglio, per annunciare il vangelo? Chi gli dà forza di lavorare continuamente per non essere di peso a nessuno? È Cristo! Egli dice apertamente: «L’amore di Cristo mi spinge» (2Cor 5,14). La maturazione, la crescita interiore, la vita spirituale per Paolo è «comprendere la profondità dell’amore di Cristo» (Ef 3,18). La conseguenza è la gioia: «Sovrabbondo di gioia in ogni mia tribolazione» (2Cor 7,4). Così vivendo noi facciamo avere un incontro simpatico con Cristo a tutti, ma specialmente ai giovani. 
Gesù nostra vita! Sì, è proprio vero. Il suo amore ci schiude sempre più a nuovi orizzonti, a nuove frontiere. 

SALMO 138 (139)

Signore, tu mi scruti e mi conosci.

Dove andare lontano dal tuo spirito?
Dove fuggire dalla tua presenza?
Se salgo in cielo, là tu sei;
se scendo negli inferi, eccoti. 		

Se prendo le ali dell’aurora
per abitare all’estremità del mare,
anche là mi guida la tua mano
e mi afferra la tua destra. 		

Se dico: «Almeno le tenebre mi avvolgano
e la luce intorno a me sia notte»,
nemmeno le tenebre per te sono tenebre
e la notte è luminosa come il giorno. 	

Alleluia, alleluia.
Chi osserva la parola di Gesù Cristo,
in lui l’amore di Dio è veramente perfetto.
Alleluia. 

DAL VANGELO SECONDO MATTEO (Mt 23, 27-32)	
In quel tempo, Gesù parlò dicendo: «Guai a voi, scribi e farisei ipocriti, che assomigliate a sepolcri imbiancati: all’esterno appaiono belli, ma dentro sono pieni di ossa di morti e di ogni marciume. Così anche voi: all’esterno apparite giusti davanti alla gente, ma dentro siete pieni di ipocrisia e di iniquità. Guai a voi, scribi e farisei ipocriti, che costruite le tombe dei profeti e adornate i sepolcri dei giusti, e dite: “Se fossimo vissuti al tempo dei nostri padri, non saremmo stati loro complici nel versare il sangue dei profeti”. Così testimoniate, contro voi stessi, di essere figli di chi uccise i profeti. Ebbene, voi colmate la misura dei vostri padri».
Parola del Signore. 

Chi toccava i morti e le tombe contraeva l’impurità secondo le prescrizioni del libro del Levitico. Per questo motivo l’imbiancatura delle tombe era uso comune per aiutare coloro che le visitavano a non toccarle neanche inavvertitamente. L’interno delle tombe era il massimo grado dell’impurità. L’immagine è forte: «Guai a voi, scribi e farisei ipocriti, che all’esterno apparite puri e brillanti mentre dentro di voi siete pieni di ogni putridume, ossia di ipocrisia e di illegalità». L’osservanza apparente della legge è solo una copertura esterna del male che è dentro il cuore. 
L’ostilità contro i profeti è stata continua. Costruendo le tombe ai profeti uccisi, i Giudei implicitamente ammettono che essi sono figli degli uccisori dei profeti; ma essi non si ravvedono e continuano a uccidere i profeti. È allusione alla decisione che i capi del popolo hanno preso di eliminare Gesù uccidendolo! 
Pregate perché nella Chiesa il Signore tiri fuori sempre i suoi profeti, coloro che vi scandalizzano perché amano troppo. 

Giovedì 29 Agosto
Martirio di S. Giovanni Battista (m); S. Sabina 

DAL LIBRO DEL PROFETA GEREMÌA (Ger 1, 17-19)
In quei giorni, mi fu rivolta questa parola del Signore: «Tu, stringi la veste ai fianchi, àlzati e di’ loro tutto ciò che ti ordinerò; non spaventarti di fronte a loro, altrimenti sarò io a farti paura davanti a loro. Ed ecco, oggi io faccio di te come una città fortificata, una colonna di ferro e un muro di bronzo contro tutto il paese, contro i re di Giuda e i suoi capi, contro i suoi sacerdoti e il popolo del paese. Ti faranno guerra, ma non ti vinceranno, perché io sono con te per salvarti». Parola di Dio.

Dio non opera attraverso quelle persone che si ritengono capaci, che sono piene di se stesse, perché non sono dei buoni conduttori di Dio. Dio opera attraverso coloro che lasciano passare Dio. Non illudetevi, non guardate alle apparenze. Guardate invece all’umiltà del cuore, alla semplicità, alla trasparenza, alla povertà, perché allora l’uomo diventa un buon conduttore di Dio. E Dio sceglie coloro che sono poveri agli occhi del mondo, perché attraverso loro Dio può passare.
Chi sono i santi? I santi non sono i migliori, secondo il concetto del mondo. Erano pieni di miseria e di male, solo che ad un certo punto hanno dato mano libera allo Spirito Santo dentro di loro e sono diventati dei buoni conduttori di Dio. Attraverso loro Dio ha potuto operare le sue meraviglie. Noi non dobbiamo fare altro che scoprire quello che Dio ci dà, le sue meraviglie, lasciarci possedere ed essere dei conduttori delle meraviglie di Dio!
Il mondo di cosa ha bisogno? Ha bisogno davvero di coloro che si lasciano possedere da Cristo. 

SALMO 70 (71)

La mia bocca, Signore, racconterà la tua salvezza.

In te, Signore, mi sono rifugiato,
mai sarò deluso.
Per la tua giustizia, liberami e difendimi,
tendi a me il tuo orecchio e salvami.	

Sii tu la mia roccia,
una dimora sempre accessibile;
hai deciso di darmi salvezza:
davvero mia rupe e mia fortezza tu sei!
Mio Dio, liberami dalle mani del malvagio.	

Sei tu, mio Signore, la mia speranza,
la mia fiducia, Signore, fin dalla mia giovinezza.
Su di te mi appoggiai fin dal grembo materno,
dal seno di mia madre sei tu il mio sostegno.	

La mia bocca racconterà la tua giustizia,
ogni giorno la tua salvezza.
Fin dalla giovinezza, o Dio, mi hai istruito
e oggi ancora proclamo le tue meraviglie. 	

Alleluia, alleluia.
Beati i perseguitati per la giustizia,
perché di essi è il regno dei cieli.
Alleluia.

DAL VANGELO SECONDO MARCO (Mc 6, 17-29)	
In quel tempo, Erode aveva mandato ad arrestare Giovanni e lo aveva messo in prigione a causa di Erodìade, moglie di suo fratello Filippo, perché l’aveva sposata. Giovanni infatti diceva a Erode: «Non ti è lecito tenere con te la moglie di tuo fratello». Per questo Erodìade lo odiava e voleva farlo uccidere, ma non poteva, perché Erode temeva Giovanni, sapendolo uomo giusto e santo, e vigilava su di lui; nell’ascoltarlo restava molto perplesso, tuttavia lo ascoltava volentieri. Venne però il giorno propizio, quando Erode, per il suo compleanno, fece un banchetto per i più alti funzionari della sua corte, gli ufficiali dell’esercito e i notabili della Galilea. Entrata la figlia della stessa Erodìade, danzò e piacque a Erode e ai commensali. Allora il re disse alla fanciulla: «Chiedimi quello che vuoi e io te lo darò». E le giurò più volte: «Qualsiasi cosa mi chiederai, te la darò, fosse anche la metà del mio regno». Ella uscì e disse alla madre: «Che cosa devo chiedere?». Quella rispose: «La testa di Giovanni il Battista». E subito, entrata di corsa dal re, fece la richiesta, dicendo: «Voglio che tu mi dia adesso, su un vassoio, la testa di Giovanni il Battista». Il re, fattosi molto triste, a motivo del giuramento e dei commensali non volle opporle un rifiuto. 
E subito il re mandò una guardia e ordinò che gli fosse portata la testa di Giovanni. La guardia andò, lo decapitò in prigione e ne portò la testa su un vassoio, la diede alla fanciulla e la fanciulla la diede a sua madre. I discepoli di Giovanni, saputo il fatto, vennero, ne presero il cadavere e lo posero in un sepolcro. Parola del Signore.

Giovanni il Battista era divorato dalla giustizia di Dio e ha affrontato Erode, il tiranno. Vari ben pensanti forse lo hanno sconsigliato, esortandolo a non impicciarsi di quella volpe. Giovanni invece era fuoco di Dio e vi ha lasciato le penne. 
Nella tua vita ti è mai capitato di fare finta di non vedere le ingiustizie, di fuggire di fronte ai criminali, mentre si comportano da aguzzini verso le loro vittime? Ti è mai capitato di andare a braccetto con chi spegne la vita delle creature nel seno materno? Ti è mai capitato di sostenere coloro che vanno a prostitute e pagano i criminali perché le tengano schiave per soddisfare i loro istinti perversi? In poche parole hai mai fatto parte di coloro che soffocano la verità nell’ingiustizia? 
Chi ha ucciso Giovanni il Battista? Erode Antipa sì, è vero! Erodiade che ne ha chiesto la testa? Sì, anche lei! Salomé che ha danzato? Sì, anche lei. Ma soprattutto i commensali che pur di mangiare un osso di gallina come lacchè di Erode sono stati zitti quando Erode ha dato l’ordine di portargli la testa di Giovanni Battista. 
Quanti silenzi causano vittime innocenti. La vigliaccheria è la pedana su cui camminano i prepotenti di questo mondo. E tu? 
 
Venerdì 30 Agosto
S. Margherita W.; B. Ildefonso Schuster

DALLA PRIMA LETTERA DI SAN PAOLO APOSTOLO AI TESSALONICÉSI (1Ts 4, 1-8)
Fratelli, vi preghiamo e supplichiamo nel Signore Gesù affinché, come avete imparato da noi il modo di comportarvi e di piacere a Dio – e così già vi comportate –, possiate progredire ancora di più. 
Voi conoscete quali regole di vita vi abbiamo dato da parte del Signore Gesù. Questa infatti è volontà di Dio, la vostra santificazione: che vi asteniate dall’impurità, che ciascuno di voi sappia trattare il proprio corpo con santità e rispetto, senza lasciarsi dominare dalla passione, come i pagani che non conoscono Dio; che nessuno in questo campo offenda o inganni il proprio fratello, perché il Signore punisce tutte queste cose, come vi abbiamo già detto e ribadito. Dio non ci ha chiamati all’impurità, ma alla santificazione. Perciò chi disprezza queste cose non disprezza un uomo, ma Dio stesso, che vi dona il suo santo Spirito. Parola di Dio.

La santificazione è diventare quello che siamo per il battesimo: Figli di Dio, santi e immacolati, in una progressione continua nell’essere a immagine e somiglianza di Dio. Questa santità comprende anche il corpo, che va trattato bene per la dignità che gli proviene dall’unità con l’anima: insieme formiamo una unità vivente in cui abita il Signore (1Cor 3,16-17). Per questa santità deve essere bandita ogni immoralità sessuale dilagante nel mondo del paganesimo. Paolo porta tre motivi per cui ci dobbiamo santificare: saremo giudicati e non dobbiamo correre il rischio del castigo per l’eventuale iniquità presente nel nostro cuore; siamo chiamati da Dio alla santità; l’indifferenza verso la santità è rifiuto di Dio e della sua volontà, del suo amore. Se non curiamo il cammino di santificazione noi «spegniamo lo Spirito Santo» (1Ts 5,19) e allora la nostra vita diventa morte. Tu sii il buon profumo di Cristo e chi ti vede, chiamandoti per nome possa dire: «Sì è lui, ma non è lui, è Cristo che vive in lui» (vedi Gal 2,20). 
SALMO 96 (97)

Gioite, giusti, nel Signore.

Il Signore regna: esulti la terra,
gioiscano le isole tutte.
Nubi e tenebre lo avvolgono,
giustizia e diritto sostengono il suo trono. 	

I monti fondono come cera davanti al Signore,
davanti al Signore di tutta la terra.
Annunciano i cieli la sua giustizia,
e tutti i popoli vedono la sua gloria. 	

Odiate il male, voi che amate il Signore:
egli custodisce la vita dei suoi fedeli,
li libererà dalle mani dei malvagi. 		

Una luce è spuntata per il giusto,
una gioia per i retti di cuore.
Gioite, giusti, nel Signore,
della sua santità celebrate il ricordo. 	

Alleluia, alleluia.
Vegliate in ogni momento pregando, 
perché abbiate la forza di comparire davanti al Figlio dell’uomo.
Alleluia.

DAL VANGELO SECONDO MATTEO (Mt 25, 1-13)	
In quel tempo, Gesù disse ai suoi discepoli questa parabola: «Il regno dei cieli sarà simile a dieci vergini che presero le loro lampade e uscirono incontro allo sposo. Cinque di esse erano stolte e cinque sagge; le stolte presero le loro lampade, ma non presero con sé l’olio; le sagge invece, insieme alle loro lampade, presero anche l’olio in piccoli vasi. Poiché lo sposo tardava, si assopirono tutte e si addormentarono. A mezzanotte si alzò un grido: “Ecco lo sposo! Andategli incontro!”. Allora tutte quelle vergini si destarono e prepararono le loro lampade. Le stolte dissero alle sagge: “Dateci un po’ del vostro olio, perché le nostre lampade si spengono”. Le sagge risposero: “No, perché non venga a mancare a noi e a voi; andate piuttosto dai venditori e compratevene”. 
Ora, mentre quelle andavano a comprare l’olio, arrivò lo sposo e le vergini che erano pronte entrarono con lui alle nozze, e la porta fu chiusa. Più tardi arrivarono anche le altre vergini e incominciarono a dire: “Signore, signore, aprici!”. Ma egli rispose: “In verità io vi dico: non vi conosco”. Vegliate dunque, perché non sapete né il giorno né l’ora».
Parola del Signore.

C’era un accompagnamento della sposa dalla sua casa a quella dello sposo. Il gesto dello sposo che porta la sposa alla casa di suo padre era il rito del matrimonio giudaico. La cerimonia nuziale si svolgeva di notte e coloro che accompagnavano gli sposi avevano torce o lampade. Lo sposo poteva ritardare molto, per questo bisognava avere olio di riserva. 
Le vergini sagge hanno tenuto conto di questa eventualità mentre le vergini non previdenti sono considerate stolte e vengono escluse dalla festa nuziale. L’olio di riserva è l’amore allo sposo che viene. L’amore a Gesù ci tiene sempre svegli.

Sabato 31 Agosto
S. Raimondo Nonnato; S. Aristide 

DALLA PRIMA LETTERA DI SAN PAOLO APOSTOLO AI TESSALONICÉSI (1Ts 4, 9-11)
Fratelli, riguardo all’amore fraterno, non avete bisogno che ve ne scriva; voi stessi infatti avete imparato da Dio ad amarvi gli uni gli altri, e questo lo fate verso tutti i fratelli dell’intera Macedònia. Ma vi esortiamo, fratelli, a progredire ancora di più e a fare tutto il possibile per vivere in pace, occuparvi delle vostre cose e lavorare con le vostre mani, come vi abbiamo ordinato. Parola di Dio.

Mantenetevi in amore fraterno. Sovrabbondi l’amore in ognuno di voi verso il proprio fratello, verso la propria sorella. Non pensate soltanto di amare il mondo intero, gli africani, gli eschimesi, perché loro non vi danno fastidio. 
Tutte le volte che ti incontri con i fratelli e le sorelle, ricordati che hai come primo compito di chiedere se sono in pace con te e tra di loro e con il Signore. Perché se non sono in pace, a cosa serve riunirsi? Ci si riunisce prima di tutto per mettersi in pace, e quindi serve sempre riunirsi.  Ricordatevi che mettiamo assieme la nostra vita per diventare corpo mistico di Cristo. Non incontrarti prima con il problema del tuo fratello o con il problema che ti fa il tuo fratello, ma incontrati con il tuo fratello che ha il problema. È una cosa diversa, perché portiamo avanti il corpo mistico di Cristo, altrimenti tutto sarebbe vano. 
Siamo tutti costruttori della carità di Cristo. Tenete sempre a mente che l’amore a Dio è il primo comandamento, però l’amore al prossimo è il primo in esecuzione. Ci state a volerci amare di amore fraterno, che vuol dire vivere la realtà del corpo mistico di Cristo? 

SALMO 97 (98)

Il Signore viene a giudicare i popoli con rettitudine.

Cantate al Signore un canto nuovo,
perché ha compiuto meraviglie.
Gli ha dato vittoria la sua destra
e il suo braccio santo.		

Risuoni il mare e quanto racchiude,
il mondo e i suoi abitanti.
I fiumi battano le mani,
esultino insieme le montagne.		

Davanti al Signore che viene a giudicare la terra:
giudicherà il mondo con giustizia
e i popoli con rettitudine.		

Alleluia, alleluia.
Vi do un comandamento nuovo, dice il Signore:
come io ho amato voi, così amatevi anche voi gli uni gli altri.
Alleluia.

DAL VANGELO SECONDO MATTEO (Mt 25, 14-30)	
In quel tempo, Gesù disse ai suoi discepoli questa parabola: «Avverrà come a un uomo che, partendo per un viaggio, chiamò i suoi servi e consegnò loro i suoi beni. A uno diede cinque talenti, a un altro due, a un altro uno, secondo le capacità di ciascuno; poi partì. 
Subito colui che aveva ricevuto cinque talenti andò a impiegarli, e ne guadagnò altri cinque. Così anche quello che ne aveva ricevuti due, ne guadagnò altri due. Colui invece che aveva ricevuto un solo talento, andò a fare una buca nel terreno e vi nascose il denaro del suo padrone. 
Dopo molto tempo il padrone di quei servi tornò e volle regolare i conti con loro. Si presentò colui che aveva ricevuto cinque talenti e ne portò altri cinque, dicendo: “Signore, mi hai consegnato cinque talenti; ecco, ne ho guadagnati altri cinque”. “Bene, servo buono e fedele – gli disse il suo padrone –, sei stato fedele nel poco, ti darò potere su molto; prendi parte alla gioia del tuo padrone”. 
Si presentò poi colui che aveva ricevuto due talenti e disse: “Signore, mi hai consegnato due talenti; ecco, ne ho guadagnati altri due”. “Bene, servo buono e fedele – gli disse il suo padrone –, sei stato fedele nel poco, ti darò potere su molto; prendi parte alla gioia del tuo padrone”. 
Si presentò infine anche colui che aveva ricevuto un solo talento e disse: “Signore, so che sei un uomo duro, che mieti dove non hai seminato e raccogli dove non hai sparso. Ho avuto paura e sono andato a nascondere il tuo talento sotto terra: ecco ciò che è tuo”. 
Il padrone gli rispose: “Servo malvagio e pigro, tu sapevi che mieto dove non ho seminato e raccolgo dove non ho sparso; avresti dovuto affidare il mio denaro ai banchieri e così, ritornando, avrei ritirato il mio con l’interesse. Toglietegli dunque il talento, e datelo a chi ha i dieci talenti. Perché a chiunque ha, verrà dato e sarà nell’abbondanza; ma a chi non ha, verrà tolto anche quello che ha. E il servo inutile gettatelo fuori nelle tenebre; là sarà pianto e stridore di denti”».
Parola del Signore.

Nella nuova creazione operata da Gesù, essendo noi credenti in Cristo membra gli uni degli altri, anche il dono più piccolo e insignificante ha valore quanto il dono ritenuto più grande. Come in un orologio anche l’elemento più piccolo è indispensabile per il suo funzionamento, così nella Chiesa il cristiano più nascosto e piccolo è importante quanto il più notato e ritenuto importante. Ogni membro desume la sua importanza dal tutto nel quale è inserito. 
Ogni persona ha un compito dentro la Chiesa, ha un ruolo ed è bene che ognuno di noi capisca qual è il compito che ha, quello che deve fare. Non c’è distinzione di importanza! Cosa si chiede soltanto? Che ognuno di noi svolga con serietà il suo compito e la serietà non è altro che amore. In questo compiere con amore il mio compito non devo dipendere dal giudizio degli uomini. Che io sia stimato bravo o meno, devo svolgerlo per l’amore che ho per Cristo. 
Il fondamento è Cristo Signore: siamo tenuti uniti dal medesimo Gesù che tiene uniti tutti i fedeli del mondo. La Chiesa, allora, è l’insieme di coloro che sono tenuti uniti a Cristo per mezzo dello Spirito Santo, che sono quindi nati in un’altra realtà: quella di Dio. 
